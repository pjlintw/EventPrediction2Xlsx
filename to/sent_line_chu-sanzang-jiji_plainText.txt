安世高傳第一
安清，字世高，安息國王政后之太子也。
幼懷淳孝，敬養竭誠，惻隱之仁，爰及蠢類，其動言立行，若踐規矩焉。
加以志業聰敏，刻意好學，外國典籍，莫不該貫。
七曜五行之象，風角雲物之占，推步盈縮，悉窮其變。
兼洞曉醫術，妙善鍼[血*永]，覩色知病投藥必濟。
乃至鳥獸嗚呼，聞聲知心。
於是俊異之名，被於西域，遠近隣國，咸敬而偉之。
世高雖在居家，而奉戒精峻，講集法施，與時相續。
後王薨，將嗣國位，乃深惟苦空，厭離名器。
行服既畢，遂讓國與叔，出家修道。
博綜經藏，尤精《阿毘曇》學，諷持禪經，略盡其妙。
既而遊方弘化，遍歷諸國，以漢桓帝之初，始到中夏。
世高才悟幾敏，一聞能達，至止未久，即通習華語。
於是宣釋眾經，改胡為漢，出《安般守意》、《陰持入經》、《大小十二門》及《百六十品》等。
初外國三藏眾護撰述經要為二十七章，世高乃剖析護所集七章，譯為漢文，即《道地經》也。
其先後所出經凡四十五部，義理明析，文字允正，辯而不華，質而不野，凡在讀者，皆斖斖而不惓焉。
世高窮理盡性，自識宿緣，多有神跡，世莫能量。
初，世高自稱：「先身已經為安息王子，與其國中，長者子俱共出家，分衛之時，施主不稱，同學輒怒，世高屢加呵責，同學悔謝，而猶不悛改。如此二十餘年，乃與同學辭訣云：「我當往廣州畢宿世之對，卿明經精進，不在吾後，而性多恚怒，命過當受惡形。我若得道，必當相度。」既而遂適廣州，值寇賊大亂，行路逢一少年，唾手拔刀曰：「真得汝矣！」世高笑曰：「我宿命負卿，故遠來相償，卿之忿怒，故是前世時意也。」遂申頸受刃，容無懼色，賊遂殺之。觀者填路，莫不駭其奇異。既而神識還為安息王太子，即名世高時身也。
世高遊化中國，宣經事畢，值靈帝之末，關、洛擾亂，乃杖錫江南。云：「我當過廬山度昔同學。」行達[邱-丘+共]亭湖廟。此廟舊有靈驗，商旅祈禱，乃分風上下，各無留滯。常有乞神竹者，未許輒取，舫即覆沒，竹還本處。自是舟人敬憚，莫不懾影。世高同[打-丁+宗]三十餘船，奉牲請福。神乃降祝曰：「舫有沙門，可更呼上。」客咸共驚愕，請世高入廟。神告世高曰：「吾昔在外國，與子俱出家學道，好行布施。而性多瞋怒，今為[邱-丘+共]亭湖神，周迴千里，並吾所統。以布施故，珍玩無數；以瞋恚故，墮此神中。今見同學悲欣可言！壽盡旦夕，而醜形長大，若於此捨命，穢污江湖，當度山西空澤中也。此身滅，恐墮地獄，吾有絹千匹，并雜寶物，可為我立塔營法，使生善處也。」世高曰：「故來相度，何不見形？」神曰：「形甚醜異，眾人必懼。」世高曰：「但出，眾不怪也。」神從床後出頭，乃是大蟒蛇，至世高膝邊，淚落如雨，不知尾之長短。世高向之胡語，傍人莫解，蟒便還隱。世高即取絹物，辭別而去。舟侶颺帆，神復出蟒身，登山頂而望。眾人舉手，然後乃滅。倏忽之頃，便達章豫，即以廟物造立東寺。世高去後，神即命過。暮有一少年上船，長跪世高前，受其呪願，忽然不見。世高謂船人曰：「向之少年，即[邱-丘+共]亭廟神，得離惡形矣。」於是廟神歇沒，無復靈驗。後人於西山澤中見一死蟒，頭尾相去數里，今尋陽郡蛇村是其處也。
於是頃到廣州，尋其前世害己少年。時少年尚在，年已六十餘。世高徑投其家，共說昔日償對時事，并敘宿緣，歡善相向。云：「吾猶有餘報，今當往會稽畢對。」廣州客深悟世高非凡，豁然意解，追悔前愆，厚相資供。乃隨世高東行，遂達會稽。至便入市，正值市有鬪者，亂相歐擊，誤中世高，應時命終。廣州客頻驗二報，遂精懃佛法，具說事緣。遠近聞知，莫不悲歎，明三世之有徵也。
高本既王種，名高外國，所以西方賓旅猶呼安侯，至今為號焉。天竺國自稱，書為天書，語為天語，音訓詭蹇，與漢殊異，先後傳譯，多致謬濫。唯世高出經，為群譯之首。安公以為「若及面稟，不異見聖」。列代明德，咸讚而思焉。
支讖傳第二
支讖本月支國人也。操行淳深，性度開敏，稟持法戒，以精勤著稱。諷誦群經，志存宣法，漢桓帝末，遊于洛陽。以靈帝光和、中平之間，傳譯胡文，出《般若道行品》、《首楞嚴》、《般舟三昧》等三經。又有《阿闍世王》、《寶積》等十部經，以歲久無錄，安公挍練古今，精尋文體，云「似讖所出」。凡此諸經，皆審得本旨，了不加飾，可謂善宣法要，弘道之士也。後不知所終，
沙門竺朔佛者，天竺人也。漢桓帝時，亦齎《道行經》來適洛陽，即轉胡為漢。譯人時滯，雖有失旨，然棄文存質，深得經意。朔又以靈帝光和二年於洛陽譯出《般舟三昧經》，時讖為傳言，河南洛陽孟福、張蓮筆受。時又有支曜譯出《成具光明經》云。
安玄傳第三
安玄，安息國人也。志性貞白，深沈有理致。為優婆塞，秉持法戒，豪釐弗虧，博誦群經，多所通習。漢靈帝末，遊賈洛陽，有功，號騎都尉。性虛靜溫恭，常以法事為己務。漸練漢言，志宣經典，常與沙門講論道義，世所謂都尉言也。玄與沙門嚴佛調共出《法鏡經》，玄口譯梵文，佛調筆受。理得音正，盡經微旨，郢匠之義，見述後代。
佛調，臨淮人也。綺年頴悟，敏而好學，信慧自然，遂出家修道。通譯經典，見重於時。世稱安侯、都尉、佛調三人傳譯號為難繼。佛調又撰《十慧》，並傳於世。安公稱：「佛調出經，省不煩，全本妙巧。」
次有康孟詳者，其先康居人也。譯出《中本起》。安公稱：「孟詳出經，奕奕流便，足騰玄趣。」
後有沙門維秖難者，天竺人也。以孫權黃武三年，齎《曇鉢經》胡本來至武昌，《曇鉢》即《法句經》也。時支謙請出經，乃令其同道竺將炎傳譯，謙寫為漢文。時炎未善漢言，頗有不盡。然志存義本，近於質實，今所傳《法句》是也。
白延者，不知何許人。魏正始之末，重譯出《首楞嚴》，又《須賴》及《除災患經》，凡三部云。
康僧會傳第四
康僧會，其先康居人，世居天竺。其父因商賈，移于交阯。會年十餘歲，二親並亡，以至性聞。既而出家，礪行甚峻。為人弘雅有識量，篤志好學，明練三藏，博覽六典，天文圖緯，多所貫涉，辯於樞機，頗屬文翰。時孫權稱制江左，而未有佛教。會欲運流大法，乃振錫東遊。以赤烏十年至建業，營立茅茨，設像行道。有司奏曰：「有胡人入境，自稱沙門，容服非恒，事應驗察。」權曰：「吾聞漢明夢神，號稱為佛，彼之所事，豈其遺風耶？」即召會詰問，有何靈驗，會曰：「如來遷跡，忽逾千載，遺骨舍利，神曜無方。昔阿育起塔，乃八萬四千。夫塔寺之興，所以表遺化也。」權以為誇誕，乃謂會曰：「若能得舍利，當為造塔；如其虛妄，國有常刑。」會請期七日。乃謂其屬曰：「法之興廢，在此一舉，今不至誠，後將何及！」乃共潔齋靜室，以銅瓶加几，燒香禮請。七日期畢，寂然無應，求申二七，亦復如之。權曰：「此欺誑也！」將欲加罪，會更請三七，權又特聽。會曰：「法雲應被，而吾等無感，何假王憲，當誓死為期耳！」三七日暮，猶無所見，莫不震懼。既入五更，忽聞瓶中鎗然有聲。會自往視，果獲舍利。明旦呈權，舉朝集觀，五色光爓，照耀瓶上。權手自執瓶，瀉于銅盤，舍利所衝，盤即破碎。權肅然驚起曰：「希有之瑞也！」會進而言曰：「舍利威神，豈直光相而已，乃劫燒之火不能燔，金剛之杵不能壞矣。」權命取鐵槌砧，使力士擊之。砧搥並陷，而舍利無異。權大嗟服，即為建塔。以始有佛寺，故曰建初寺，因名其地為佛陀里。由是江左大法遂興。
至孫晧昏虐，欲燔塔廟。群臣僉諫，以為佛之威力不同餘神。康會感瑞，大皇創寺，今若輕毀，恐貽後悔。晧悟，遣張昱詣寺詰會。昱雅有才辯，難問縱橫，會應機騁辭，文理交出。自旦至夕，昱不能屈。既退，會送于門，時寺側有婬祀者。昱曰：「玄化既孚，此輩何故近而不革？」會曰：「震霆破山，聾者不聞，非音之細。苟在理通，則萬里懸應；如其阻塞，則肝膽楚越。」昱還，歎會才明，非臣所測，願天鑒察之。晧大集朝賢，以馬車迎會。會就坐，晧問曰：「佛教所明善惡報應，何者是耶？」會對曰：「夫明主以孝慈訓世，則赤烏翔面老人星見；仁德育物，則醴泉涌而嘉禾出。善既有瑞，惡亦如之。故為惡於隱，鬼得而誅之；為惡於顯，人得而誅之。《易》稱積惡餘殃，《詩》詠『求福不回』，雖儒典之格言，即佛教之明訓也。」晧曰：「若然，則周孔已明之矣，何用佛教？」會曰，周孔雖言，略示顯近，至於釋教，則備極幽遠。故行惡則有地獄長苦，修善則有天宮永樂。舉茲以明勸沮，不亦大哉！」晧乃服。
晧雖聞正法，而昏暴之性不勝其虐。
後使宿衛兵入後宮治園，於地中得一立金像，高數尺，以呈晧。
晧使著廁前。
至四月八日，晧至廁污穢像云，灌佛訖，還與諸臣共笑為樂。
未暮陰囊腫痛，叫呼不可堪忍。
太史占言，犯大神所為。
群臣禱祀諸廟，無所不至，而苦痛彌劇，求死不得。
綵女先有奉法者，聞晧病，因問訊云：「陛下就佛圖中求福不？」晧舉頭問：「佛神大耶？」綵女答：「佛為大聖，天神所尊。」晧心還悟具語意。
故綵女即迎像著殿上，香湯洗數十遍，燒香懺悔。
晧於枕上叩頭，自陳罪逆，有頃所痛即間。
遣使至寺，問訊諸道人，能說經者令來見。
僧會即隨使入。
晧問罪福之因，會具為敷析，辭甚精辯。
晧先有才解，欣然大悅，因求看沙門戒。
會以戒文祕禁，不可輕宣，乃取《本業》百三十五願，分作二百五十事，行步坐起，皆願眾生。
晧見慈願，致深世書所不及，益增善意，即就會受五戒。
旬日疾瘳，乃修治會所住寺，號為天子寺。
宣勅宮內，宗室群臣，莫不必奉。
會在吳朝，亟說正法，以晧性凶麁，不及妙義，唯敘報應近驗，以開諷其心焉。
會於建初寺譯出經法，《阿難念彌經》、《鏡面王》、《察微王》、《梵皇王經》、《道品》及《六度集》，並妙得經體，文義允正。
又注《安般守意》、《法鏡》、《道樹》三經，并製經序，辭趣雅贍，義旨微密，並見重後世。
會以晉武帝太康元年卒。
朱士行傳第五
朱士行，頴川人也。
志業清粹，氣韻明烈，堅正方直，勸沮不能移焉。
少懷遠悟，脫落塵俗，出家以後，便以大法為己任。
常謂入道資慧，故專務經典。
初天竺朔佛，以漢靈帝時，出《道行經》，譯人口傳，或不領，輒抄撮而過，故意義首尾頗有格礙。
士行常於洛陽講《小品》，往往不通。
每歎此經大乘之要，而譯理不盡，誓志捐身，遠迎《大品》。
遂以魏甘露五年，發迹雍州，西渡流沙。
既至于闐，果寫得正品梵書，胡本九十章，六十萬餘言，遣弟子不如檀，晉言法饒，凡十人，送經胡本還洛陽。
未發之間，于闐小乘學眾遂以白王云：「漢地沙門欲以婆羅門書惑亂正典，王為地主，若不禁之，將斷大法，聾盲漢地，王之咎也！」王即不聽齎經。
士行憤慨，乃求燒經為證。
王欲試驗，乃積薪殿庭，以火燔之。
士行臨階而誓曰：「若大法應流漢地者，經當不燒；若其無應，命也如何！」言已投經，火即為滅，不損一字，皮牒如故。
大眾駭服，稱其神感，遂得送至陳留倉恒水南寺。
河南居士竺叔蘭，善解方言，譯出為《放光經》二十卷。
士行年八十而卒，依西方闍維法，薪盡火滅而尸骸猶全。
眾咸驚異，乃呪曰：「若真得道，法當毀壞。」應聲碎散，遂斂骨起塔焉。
支謙傳第六
支謙，字恭明，一名越，大月支人也。
祖父法度，以漢靈帝世，率國人數百歸化，拜率善中郎將。
越年七歲，騎竹馬戲於隣家，為狗所嚙，脛骨傷碎。
隣人欲殺狗取肝傅瘡，越曰：「天生此物，為人守吠，若不往君舍，狗終不見嚙。此則失在於我，不關於狗。若殺之得差，尚不可為；況於我無益，而空招大罪。且畜生無知，豈可理責？」由是村人數十家感其言，悉不復殺生。
十歲學書，同時學者皆伏其聰敏。
十三學胡書，備通六國語。
初桓、靈世，支讖譯出法典，有支亮紀明資學於讖，謙又受業於亮。
博覽經籍，莫不究練，世間藝術，多所綜習。
其為人細長黑瘦，眼多白而精黃，時人為之語曰：「支支郎眼中黃，形體雖細是智囊。」其本奉大法，精練經旨。
獻帝之末，漢室大亂，與鄉人數十共奔於吳。
初發日，唯有一被，有一客隨之，大寒無被，越呼客共眠。
夜將半，客奪其被而去。
明旦，同侶問被所在，越曰：「昨夜為客所奪。」同侶咸曰：「何不相告？」答曰：「我若告發，鄉等必以劫罪罪之。豈宜以一被而殺一人乎？」遠近聞者莫不歎服。
後吳主孫權聞其博學有才慧，即召見之，因問經中深隱之義。
應機釋難，無疑不析。
權大悅，拜為博士，使輔導東宮，甚加寵秩。
越以大教雖行，而經多胡文，莫有解者，既善華戎之語，乃收集眾本，譯為漢言。
從黃武元年至建興中，所出《維摩詰》、《大般泥洹》、《法句》、《瑞應本起》等二十七經，曲得聖義，辭旨文雅。
又依《無量壽》、《中本起經》，製讚菩薩連句梵唄三契，注《了本生死經》，皆行於世。
後太子登位，遂隱於穹隘山，不交世務，從竺法蘭道人，更練五戒。
凡所遊從，皆沙門而已。
後卒於山中，春秋六十。
吳主孫亮，與眾僧書曰：「支恭明不救所疾，其業履冲素，始終可高，為之惻愴，不能已已！」其為時所惜如此。
竺法護傳第七
竺法護，其先月支人也，世居燉煌郡。
年八歲出家，事外國沙門高座為師，誦經日萬言，過目則能。
天性純懿，操行精苦，篤志好學，萬里尋師。
是以博覽六經，涉獵百家之言，雖世務毀譽，未常介於視聽也。
是時晉武帝之世，寺廟圖像，雖崇京邑；而方等深經，蘊在西域。
護乃慨然發憤，志弘大道。
遂隨師至西域，遊歷諸國。
外國異言三十有六，書亦如之，護皆遍學，貫綜古訓，音義字體，無不備曉。
遂大齎胡本，還歸中夏。
自燉煌至長安，沿路傳譯，寫以晉文。
所獲大小乘經，《賢劫》、《大哀》、《法華》、《普耀》等，凡一百四十九部。
孜孜所務，唯以弘通為業，終身譯寫，勞不告惓。
經法所以廣流中華者，護之力也。
護以晉武帝之末，隱居深山，山間有清[澗-日+月]，恒取澡漱。
後有採薪者穢慢其側，水俄頃而熇。
護乃徘徊歎曰：「水若永竭，真無以自給，正當移去耳。」言終而泉流出滿[澗-日+月]。
其幽誠所感，皆此類也。
後立寺於長安青門外，精勤行道。
於是德化四布，聲蓋遠近，僧徒千數，咸來宗奉。
時有沙彌竺法乘者，八歲聰慧，依護為師。
關中有甲族欲奉大法，試護道德，偽往告急求錢二十萬，護未有答。
乘年十三，侍在師側即語客曰：「和上意已相許矣。」客退，乘曰：「觀此人神色，非實求錢，將以觀和上道德何如耳。」護曰：「吾亦以為然。」明日，此客率其一宗百餘口，詣護請受五戒，具謝求錢意。
於是四方士庶，聞風嚮集，宣隆佛化二十餘年。
後值惠帝西幸長安，關中蕭條，百姓流移。
護與門徒避地東下，至澠池遘疾，卒，春秋七十有八。
後孫興公製《道賢論》，以天竺七僧方竹林七賢，以護比山巨源，其論云：「護公德居物宗，巨源位登論道，二公風德高遠，足為流輩。」其見美後代如此。
初護於西域得《超日明經》胡本，譯出頗多繁重。
時有信士聶承遠，乃更詳正文偈，刪為二卷，今之所傳經是也。
承遠明練有才理，篤志法務，護公出經，多參正焉。
惠懷之際，有沙門法炬者，不知何許人。
譯出《樓炭經》，炬與沙門法立共出《法句喻》及《福田》二經。
法立又訪得胡本，別譯出百餘首，未及繕寫，會病卒。
尋值永嘉擾亂，散滅不存。
竺叔蘭傳第八
竺叔蘭，本天竺人也。
祖父婁陀，篤志好學，清簡有節操。
時國王無道，百姓思亂，有賊臣將兵，得罪懼誅，以其國豪，呼與共反。
婁陀怒曰：「君出於微賤，而任居要職，不能以德報恩，而反為逆謀乎？我寧守忠而死，不反而生也！」反者懼謀泄，即殺之而作亂。
婁陀子達摩尸羅，齊言法首，先在他國，其婦兄二人，並為沙門。
聞父被害，國內大亂，即與二沙門奔晉，居于河南，生叔蘭。
叔蘭幼而聰辯，從二舅諮受經法，一聞而悟，善胡漢語及書，亦兼諸文史。
然性頗輕躁，遊獵無度。
常單騎逐鹿，值虎墮馬，折其右臂，久之乃差。
後馳騁不已，母數呵諫，終不改。
為之蔬食，乃止。
性嗜酒，飲至五六升方暢。
常大醉臥於路傍，仍入河南郡門喚呼，吏錄送河南獄。
時河南尹樂廣，與賓客共酣，已醉，謂蘭曰：「君僑客，何以學人飲酒？」叔蘭曰：「杜康釀酒，天下共飲，何以僑舊？」廣又曰：「飲酒可爾，何以狂亂乎！」答曰：「民雖狂而不亂，猶府君雖醉而不狂。」廣大呼。
時坐客曰：「外國人那得面白？」叔蘭曰：「河南人面黑尚不疑，僕面白復何怪耶！」於是賓主歎其機辯，遂釋之。
頃之，無疾暴亡，三日還蘇。
自說入一朱門，金銀為堂，見一人，自云，是其祖父，謂叔蘭曰：「吾修善累年，今受此報。汝罪人，何得來耶！」時守門人以杖驅之，入竹林中，見其獵伴為鷹犬所啄齧，流血號叫，求救於叔蘭。
叔蘭走避，數十步，值牛頭人欲叉之，叔蘭曰：「我累世佛弟子，常供二沙門，何罪見治？」牛頭人答：「此唯受福，不關獵罪。」俄而見其兩舅來，語牛頭曰：「我等二人恒受其供，惡少善多，可得相免。」遂隨道人歸。
既而還蘇，於是改節修慈，專志經法。
以晉元康元年，譯出《放光經》及《異維摩詰》十餘萬言。
既學兼胡漢，故譯義精允。
後遭母難，三月便欲葬。
有隣人告曰：「今歲月不便，可待來年。」叔蘭曰：「夫生者必有一死，死者不復再生，人神異塗，理之然也。若使亡母棲靈有地，則烏鳥之心畢矣；若待來年，恐逃走無地，何暇奉營乎？」遂即葬畢。
明年，石勒果作亂，寇賊縱橫，因避地奔荊州。
後無疾，忽告知識曰：「吾將死矣！」數日便卒。
識者以為知命。
尸梨蜜傳第九
尸梨蜜，西域人也。
時人呼之為高座。
傳云國王之子，當承繼世，而以國讓弟，闇軌太伯。
既而悟心天啟，遂為沙門。
蜜天資高朗，風骨邁舉，直爾對之，便自卓出於物。
永嘉中始到此土，止建初寺。
丞相王導一見而奇之，以為吾之徒也。
由是名顯。
太尉庾元氷、光祿周伯仁、太常謝幼璵、廷尉桓茂倫，皆一代名士，見之終日累歎，披衿致契。
道詣蜜，蜜解帶偃伏，悟言神解。
時尚書令卞望之，亦與蜜致善。
卞斂衿飾容，端坐對之。
諸公於是歎其精神灑厲，皆得其所。
桓廷尉曾欲為蜜作目，久之未得，有云，尸梨蜜可稱卓朗。
於是桓乃咨嗟絕嘆，以為標題之極。
大將軍王處仲時在南夏，聞王、周諸公器重蜜，疑以為失鑒。
既見，乃振欣奔至，一面便盡。
周顗為僕射領選，臨入過視蜜，乃撫背而歎：「若使太平世，盡得選此賢輩，真令人無恨！」俄而顗遇害，蜜往省其孤，對坐作胡唄三契，梵響淩雲。
誦呪數千言，聲高韻暢，顏容不變。
既而揮涕抆淚，神氣自若。
其哀樂廢興，皆此類也。
王公曾謂蜜曰：「外國正當有君，一人而已耳。」蜜笑而答曰：「若使我如諸君，今日豈得在此。」當時以為當言。
蜜性高簡，不學晉語。
諸公與之語言，蜜因傳譯，然而神領意得，頓盡言前，莫不歎其自然天拔，悟得非常。
蜜善持呪術，所向皆驗。
初江東未有呪法，蜜傳出《孔雀王》諸神呪，又授弟子覓歷高聲梵唄，傳響于今。
年八十餘，咸康中卒。
諸公聞之，痛惜流涕。
宣武桓公常云：「少見高座，稱其精神淵著，當年出倫。」其為名士所歎如此。
僧伽跋澄傳第十
僧伽跋澄，罽賓人也。
毅然有淵懿之量。
歷尋名師，修習精詣，博覽眾典，特善數經。
闇誦《阿毘曇毘婆沙》，貫其妙旨。
常浪志遊方，觀風弘化。
符堅之末，來入關中。
先是大乘之典未廣，禪數之學甚盛。
既至長安，咸稱法匠焉。
堅祕書郎趙政字文業，博學有才章，即堅之琳、瑀也。
崇仰大法，常聞外國宗習《阿毘曇毘婆沙》，而跋澄諷誦，乃四事禮供，請譯梵文。
遂共名德法師道安集僧宣譯。
跋澄口誦經本，外國沙門曇摩難提筆受為胡文，佛圖羅剎宣譯秦，沙門智敏筆受為漢文。
以偽建元十九年譯出，自孟夏至仲秋方訖。
初，跋澄又齎《婆須蜜》，胡本自隨，明年，趙政復請出之。
跋澄乃與曇摩難提及僧伽提婆三人共執胡本，秦沙門佛念宣譯，慧嵩筆受，安公、法和對共挍定。
故二經流布，傳學迄今。
跋澄戒德整峻，虛靜離俗，關中僧眾，則而象之。
後不知所終。
佛圖羅剎者，不知何國人。
德業純白，該覽經典，久遊中土，善閑漢言。
其宣譯梵文，見重符世焉。
曇摩難提傳第十一
曇摩難提，兜佉勒人也。
齠歲出家，聰慧夙成。
研諷經典，以專精致業。
遍觀三藏，闇誦《增一》、《中阿鋡經》。
博識洽聞，靡所不練。
是以國內遠近，咸共推服。
少而觀方，遍涉諸國。
常謂弘法之體，宜宣布未聞。
故遠冒流沙，懷寶東遊，以符堅建元二十年至于長安。
先是中土群經，未有《四鋡》，堅侍臣武威太守趙政，志深法藏，乃與安公共請出經。
是時慕容冲已叛，起兵擊堅，關中騷動。
政於長安城內集義學僧寫出兩經，佛念傳譯，慧嵩筆受。
自夏迄春，綿歷二年方訖。
具二《阿鋡》凡一百卷。
自經流東夏，迄于符世，卷數之繁，唯此為廣。
難提學業既優，道聲甚盛，堅屢禮請，厚致供施。
在秦積載，後不知所終。
竺佛念，涼州人也。
志行弘美，辭才辯贍，博見多聞，備識風俗。
家世河西，通習方語。
故能交譯戎華，宣法關中渭，符、姚二代常參傳經，二《鋡》之具，蓋其功也。
僧伽提婆傳第十二
僧伽提婆，罽賓人也。
姓瞿曇氏。
入道修學，遠求明師，兼通三藏，多所誦持。
尤善《阿毘曇心》洞其纖旨。
常誦《三法度》，晝夜嗟味，以為道之府也。
為人俊朗有深鑒，儀止溫恭，務在誨人恂恂不怠。
符氏建元中，入關宣流法化。
初，安公之出《婆須蜜經》也，提婆與僧伽跋澄共執梵文。
後令曇摩難提出二《阿鋡》，時有慕容之難，戎世建法，倉卒未練。
安公先所出《阿毘曇》、《廣說》、《三法度》等諸經，凡百餘萬言，譯人造次，未善詳審，義旨句味，往往愆謬。
俄而安公棄世，不及改正。
後山東清平，提婆乃與冀州沙門法和，俱適洛陽。
四五年間，研講前經，居華歲積，轉明漢語，方知先所出經多有乖失。
法和歎恨未定，重請譯改，乃更出《阿毘曇》及《廣說》，先出眾經，漸改定焉。
頃之，姚興王秦，法事甚盛。
於是法和入關。
而提婆度江。
先是廬山慧遠法師翹勤妙典，廣集經藏，虛心側席，延望遠賓。
聞其至止，即請入廬岳。
以太元十六年，請譯《阿毘曇心》及《三法度》等經。
提婆乃於波若臺手執胡本，口宣晉言，去華存實，務盡義本。
今之所傳，蓋其文也。
至隆安元年，遊于京師。
晉朝王公及風流名士，莫不造席致敬。
時衛軍東亭侯王珣，雅有信慧，住持正法，建立精舍，廣招學眾。
提婆至止，珣即迎請，仍於其舍講《阿毘曇》。
名僧畢集，提婆宗致既精，辭旨明析，振發義奧，眾咸悅悟。
時王珣、僧彌等亦在聽坐，後於別屋自講。
珣問法網道人：「僧彌所得云何？」答曰：「大略全是，小未精覈耳。」其敷演之明，易啟人心如此。
其年冬，珣集京都義學沙門四十餘人，更請提婆於其寺譯出《中阿鋡》，罽賓沙門僧伽羅叉執胡本，提婆翻為晉言，至來夏方訖。
其在關、洛、江左所出眾經，垂百餘萬言，歷遊華戎，備悉風俗。
從容機警，善於談笑，其道化聲譽，莫不聞焉。
未詳其卒歲月。
提婆或作提和，蓋音訛故不同云。
鳩摩羅什傳第一
鳩摩羅什，齊言童壽，天竺人也。
家世國相。
什祖父達多，倜儻不群，名重於國。
父鳩摩炎，聰明有懿節。
將嗣相位，乃辭避出家，東度葱嶺。
龜茲王聞其棄榮，甚敬慕之。
自出郊迎，請為國師。
王有妹，年始二十，才悟明敏，過目必能，一聞則誦。
且體有赤黶，法生智子，諸國娉之，並不行。
及見炎，心欲當之。
王聞大喜，逼炎為妻，遂生什。
什之在胎，其母慧解倍常，往雀梨大寺聽經，忽自通天竺語，眾咸歎異。
有羅漢達摩瞿沙：「曰此必懷智子。」為說舍利弗在胎之證。
既而生什，岐嶷若神，什生之後還忘前語。
頃之，其母出家修道，學得初果。
什年七歲，亦俱出家，從師受經，口誦日得千偈，偈有三十二字，凡三萬二千言。
誦《毘曇》既過，師授其義，即自通解，無幽不暢。
時龜茲國人，以其母王女利養甚多，乃携什避之。
什年九歲，進到罽賓，遇名德法師槃頭達多，即罽賓王之從弟也。
淵粹有大量，三藏九部，莫不縷貫，亦日誦千偈，名播諸國。
什既至，仍師事之。
遂誦雜藏、《中阿鋡》、《長阿鋡》，凡四百萬言。
達多每與什論議，與推服之。
聲徹於王，王即請入，集外道論師共相攻難。
言氣始交，外道輕其幼稚，言頗不順。
什乘其隙而挫之，外道折服，愧惋無言。
王益敬異，日給鵝腊一雙，粳麵各三升，蘇六升，此外國之上供也。
所住寺僧乃差大僧五人，沙彌十人，營視灑掃，有若弟子，其見尊崇如此。
至年十二，其母携還龜茲。
至月氏北山，有一羅漢見而異之，謂其母言：「常當守護此沙彌，若至三十五不破戒者，當大興佛法，度無數人，與漚波掬多無異。若戒不全，無能為也，正可才明俊藝法師而已。」什進到沙勒國，頂戴佛鉢，心自念言：「鉢形甚大，何其輕耶？」即重不可勝，失聲下之。
母問其故，答曰：「我心有分別，故鉢有輕重耳！」
什於沙勒國誦《阿毘曇》、《六足諸論》、《增一阿鋡》。
及還龜茲，名蓋諸國。
時龜茲僧眾一萬餘人，疑非凡夫，咸推而敬之，莫敢居上。
由是不預燒香之次，遂博覽《四韋陀》、五明諸論，外道經書，陰陽星算，莫不究曉。
妙達吉凶，言若符契。
性率達，不礪小檢，修行者頗非之，什自得於心，未常懈意。
後從佛陀耶舍學《十誦律》，又從須利耶蘇摩諮稟大乘。
乃歎曰：「吾昔學小乘，譬人不識金，以鍮石為妙矣。」於是廣求義要，誦《中》、《百》二論。
於龜茲帛純王新寺得《放光經》，始披讀，魔來蔽文，唯見空牒。
什知魔所為，誓心逾固，魔去字顯，仍習誦之。
後於雀梨大寺讀大乘經，忽聞空中語曰：「汝是智人，何以讀此？」什曰：「汝是小魔，宜時速去！我心如地，不可轉也。」停住二年，廣誦大乘經論，洞其祕奧。
後往罽賓，為其師槃頭達多具說一乘妙義。
師感悟心服，即禮什為師，言：「我是和上小乘師，和上是我大乘師矣。」西域諸國服什神俊，咸共崇仰。
每至講說，諸王長跪高座之側，令什踐其膝以登焉。
什道震西域，聲被東國。
符氏建元十三年，歲次丁丑，正月，太史奏有星見外國分野，當有大德智人入輔中國。
堅素聞什名，乃悟曰：「朕聞西域有鳩摩羅什，將非此耶？」十九年，即遣驍騎將軍呂光將兵伐龜茲及焉耆諸國。
臨發謂光曰：「聞彼有鳩摩羅什，深解法相，善閑陰陽，為彼學之宗，朕甚思之。若剋龜茲即馳驛送什。」光軍未至，什謂其王帛純曰：「國運衰矣，當有勍敵。日下人從東方來，宜恭承之，勿抗其鋒。」純不從而戰，光遂破龜茲，殺純獲什。
光性疎慢，未測什智量，見其年尚少，乃凡人戲之，強妻以龜茲王女。
什拒而不受，辭甚苦到。
光曰：「道士之操不踰先父，何所苦辭？」乃飲以淳酒，同閉密室。
什被逼既至，遂虧其節。
或令驕牛及乘惡馬，欲使墮落，什常懷忍辱，曾無異色，光慚愧而止。
光還中路，置軍於山下，將士已休，什曰：「不可在此，必見狼狽，宜徙軍隴上。」光不納，至夜果雨，洪潦暴起，水深數丈，死者數千。
光始敬異之。
什謂光曰：「此凶亡之地，不宜淹留，推數揆運，應速言歸，中路必有福地可居。」光從之。
至涼州，聞符氏已滅，遂割據涼土，制命一隅焉。
正月，姑臧大風，什曰：「不祥之風，當有姦叛，然不勞自定也。」俄而，梁謙、彭晃相繼而反，尋皆殄滅。
光龍飛二年，張掖盧水胡沮渠男成及從弟蒙遜反，推建康太守段業為主。
光遣子太原公纂率眾五萬討之。
時論謂業等烏合，纂有威聲，勢必全剋，光以問什，什曰：「觀察此行，未見其利。」既而纂敗績，僅以身免。
光中書監張資，文翰溫雅，識量沈粹，寢疾困篤。
光博營救療，有外國道人羅叉，云能差資病，光喜，給賜甚豐。
什知叉誑詐，告資曰：「叉不能為益，徒煩費耳。冥運雖隱，可以事試也。乃以五色絲作繩結之，燒為灰末，投水中。灰若出水還成繩者，病不可愈。」須臾灰散浮出復繩本形。
既而叉治無効，少日資亡。
頃之，呂光亡，子纂襲偽位。
咸寧二年，有猪生子，一身三頭。
龍出東廂井中，到殿前蟠臥，比旦失之。
纂以為美瑞，號大殿為龍翔殿。
俄而有黑龍昇於當陽九宮門，纂改九宮門為龍興門。
什奏曰：「比日潛龍出遊，豕妖表異。龍者陰類，出入有時，而今屢見，則為災眚。必有下人謀上之變。宜剋己修德，以答天戒。」纂不納，與什博，戲殺棊曰：「斫胡奴頭。」什輒答曰：「不能斫胡奴，胡奴將斫人頭。」此言有旨，纂終不悟。
後纂從弟超，小名胡奴，果殺纂斬首。
其豫覩徵兆，皆此類也。
停涼積年，呂光父子既不弘道，故韞其經法，無所宣化。
符堅已亡，竟不相見。
姚萇聞其高名，虛心要請，到晉隆安二年，呂隆始聽什東。
既至姑臧，會萇崩，子興立，遣使迎什。
弘始三年，有樹連理生于廟庭，逍遙園[卄/公/心]變為薤。
到其年十二月二十日，什至長安，待以國師之禮，甚見優寵。
自大法東被，始於漢明，歷涉魏、晉經論漸多。
而支、竺所出，多義。
興少崇三寶，銳志講集。
什既至止，仍請入西明閣、逍遙園譯出眾經。
什率多闇誦，無不究達。
轉能晉言，音譯流利。
既覽舊經，義多乖謬，皆由先譯失旨，不與胡本相應。
於是興使沙門僧肇、僧略、僧邈等八百餘人諮受什旨，更令出《大品》。
什持胡本，興執舊經，以相讎挍。
其新文異舊者，義皆圓通，眾心愜服，莫不欣讚焉。
興宗室常山公顯，安成侯嵩，並篤信緣業，屢請什於長安大寺講說新經。
續出《小品》、《金剛般若》、《十住》、《法華》、《維摩》、《思益》、《首楞嚴》、《華手》、《持世》、《佛藏》、《菩薩藏》、《遺教》、《菩提》、《無行》、《自在王》、《因緣觀》、《一分》、《無量壽》、《新賢劫》、《諸法無行》、《禪經》、《禪法要》、《禪要解》、《彌勒成佛》、《彌勒下生》、《稱揚諸佛功德》、《十誦律》、《戒本》、《大智》、《成實》、《十住》、《中》、《百》、《十二門》諸論，三十二部，三百餘卷。
並顯暢神源，發揮幽致。
于時四方義學沙門，不遠萬里。
名德秀拔者才、暢二公，乃至道恒、僧摽、慧叡、僧敦、僧弼、僧肇等三千餘僧，稟訪精研、務窮幽旨。
廬山慧遠，道業沖粹，乃遣使修問。
龍光道生，慧解洞微，亦入關諮稟。
傳法之宗，莫與競爽，盛業久大，至今式仰焉。
初，沙門慧叡，才識高朗，常隨什傳寫。
什每為叡論西方辭體，商略同異，云：「天竺國俗甚重文藻，其宮商體韻，以入絃為善。凡覲國王，必有讚德；見佛之儀，以歌歎為尊。經中偈頌，皆其式也。但改梵為秦，失其藻蔚，雖得大意，殊隔文體。有似嚼飯與人，非徒失味，乃令歐穢也。」什常非頌贈沙門法和云：「心山育德薰。流芳萬由旬。哀鸞鳴孤桐，清響徹九天。」凡為十偈，辭喻皆爾。
什雅仗大乘，志存敷廣，常歎曰：「吾若著筆作大乘阿毘曇，非迦旃比也。今在秦地，深識者寡，折翮於此，將何所論！」乃悽然而止。
唯為姚興著《實相論》二卷，出言成章，無所刪改，辭喻婉約，莫非淵奧。
什為人神情映徹，傲岸出群，應機領會，鮮有其疋。
且篤性仁厚，汎愛為心，虛己善誘，終日無惓。
姚主甞謂什曰：「大師聰明超悟，天下莫二，若一旦後世，何可使法種無嗣？」遂以妓女十人逼令受之。
自爾以來，不住僧房，別立廨舍，供給豐盈。
每至講說，常先自說，譬如臭泥，中生蓮華，但採蓮華，勿取臭泥也。
初，什在龜茲，從卑摩羅叉律師受律。
卑摩後入關中，什聞至欣然，師敬盡禮。
卑摩未知被逼之事，因問什曰：「汝於漢地大有重緣，受法弟子可有幾人？」什答：「漢境經律未備，新經及律多是什所傳，出三千徒眾，皆從什受法；但什累業障深，故不受師教耳。」又杯度比丘在彭城，聞什在長安，乃歎曰：「吾與此子戲別三百餘年，杳然未期。遲有遇於來生耳。」
什臨終，力疾與眾僧告別曰：「因法相遇，殊未盡伊心，方復異世，惻愴何言！自以闇昧，謬充傳譯，若所傳無謬，使焚身之後，舌不燋爛。」以晉義熙中卒于長安，即於逍遙園，依外國法以火焚屍，薪滅形化，唯舌不變。
後有外國沙門來曰：「羅什所諳，十不出一。」初什一名鳩摩羅耆婆，外國製名，多以父母為本，什父鳩摩炎，母字耆婆，故兼取為名云。
佛陀耶舍傳第二
佛陀耶舍，齊言覺明，罽賓人也。
婆羅門種，世事外道。
有一沙門從其家乞，其父怒，令人歐之，遂手脚攣躄，不能行止。
乃問於巫師，對曰：「坐犯賢人，鬼神使然也。」即請此沙門，竭誠悔過。
數日便瘳。
因令耶舍出家為其弟子，時年十三。
常隨師遠行，於曠野逢虎，師欲走避。
耶舍曰：「此虎已飽，必不侵人。」俄而虎去，前行，果見餘肉。
師密異之。
至年十五，誦經日得五六萬言。
所住寺常於外分衛，廢於誦習。
有一羅漢重其聰敏，恒乞食供之。
十九，誦大小乘經二百餘萬言。
然性簡慠，頗以知見自處，謂少堪己師，故不為諸僧所重。
但美儀止，善談笑，見者忘其深恨。
年及受戒，莫為臨壇，所以向立之歲，猶為沙彌。
乃從其舅學五明諸論，世間法術，多所通習。
二十七，方受具戒。
以讀誦為務，手不釋牒，每端坐思義，不覺虛中而過。
其專精如此。
後至沙勒國，時太子達摩弗多，齊言法子，見其容貌端雅，問所從來。
耶舍詶對清辯，太子悅之。
仍請宮內供養，待遇隆厚。
羅什後至，從其受學《阿毘曇》、《十誦律》，甚相尊敬。
什隨母東歸，耶舍留止。
頃之，王薨，太子即位，王孫為太子，時符堅遣呂光攻龜茲，龜茲王急，求救於沙勒王，自率兵救之，使耶舍留輔太子，委以後任。
救軍未至而龜茲已敗。
王歸具說羅什為光所執，乃歎曰：「我與羅什相遇雖久，未盡懷抱，其忽羈虜，相見何期。」停十餘年，王薨，因至龜茲，法化甚盛。
時什在姑臧，遣信要之。
裹糧欲去，國人請留，復停歲餘。
語弟子云：「吾欲尋羅什，可密裝夜發，勿使人知。」弟子曰：「恐明旦追至，不免復還耳。」耶舍乃取清水一鉢，以藥投中，呪數十言，與弟子洗足，即便夜發。
比至旦，行數百里。
問弟子曰：「何所覺耶？」答曰：「唯聞疾風之響，眼中淚出耳。」耶舍又與呪水洗足，住息。
明旦國人追之，已差數百里，不及。
行達姑臧，而什已入長安。
聞姚興逼以妾媵，勸為非法，乃歎曰：「羅什如好綿，何可使入棘中乎！」
什聞其至姑臧，勸興迎之，興不納。
頃之，命什譯出經藏，什曰：「夫弘宣法教，宜令文義圓通。貧道雖通其文，未善其理，唯佛陀耶舍深達經致，今在姑臧，願下詔徵之，一言三詳，然後著筆，使微言不墜，取信千載也。」興從之。
即遣使招迎，厚加贈遺，悉不受。
乃笑曰：「明旨既降，便應載馳。檀越待士既厚，脫如羅什見處，則未敢聞命！」使還，興歎其機慎，重信敦喻，方至長安。
興自出候問，別立新省於逍遙園，四事供養，並不受。
至時分衛，一食而已。
于時羅什出《十住經》，一月餘日，疑難猶豫，尚未操筆，耶舍既至，共相徵決，辭理方定。
道俗三千餘人，皆歎其賞要。
為人髭赤，善解《毘婆沙》，故時人號曰赤髭毘婆沙。
既為羅什之師，亦稱大毘婆沙。
四輩供養，衣鉢供具，滿三間屋，不以關心。
興為貨之，於城南造僧伽藍。
耶舍先誦《曇無德律》，偽司隷挍尉姚爽請令出之。
姚興疑其遺謬，乃試耶舍。
令誦民籍、藥方各四十餘紙。
三日乃執文覆之，不誤一字。
眾服其強記。
即以弘始十二年，譯出為四十卷，并出《長阿含經》，減百萬言。
涼州沙門竺佛念譯為秦言，道含執筆。
至十五年解坐。
興嚫耶舍布絹萬疋，不受。
佛念、道含布絹各千疋，名德沙門五百人皆重嚫施。
耶舍後還外國，至罽賓，尋得《虛空藏經》一卷，寄賈客傳與涼州諸僧。
後不知所終。
曇無讖傳第三
曇無讖，中天竺人也。
讖六歲遭父憂，隨母傭織[毯-炎+翕][毯-炎+登]為業。
見沙門達摩耶舍，齊言法明，道俗所宗，豐於利養。
其母羨之，故以讖為其弟子。
十歲，與同學數人讀呪，聰敏出群，誦經日得萬餘言。
初學小乘，兼覽五明諸論，講說精辯，莫能詶抗。
後遇白頭禪師，共讖論議，習業既異，交爭十旬。
讖雖攻難鋒起，而禪師終不肯屈。
讖服其精理，乃謂禪師曰：「頗有經典可得見不？」禪師即授以樹皮《涅槃經》本。
讖尋讀驚悟，方自慚恨，以為坎井之識，久迷大方。
於是集眾悔過，遂專業大乘。
年二十，誦大小乘經二百餘萬言。
讖從兄善能調象騎，殺王所乘白耳大象，王怒誅之。
今日：「敢有視者，夷三族！」親屬莫敢往，讖哭而葬之。
王怒，欲誅讖，讖曰：「王以法故殺之，我以親而葬之，並不違大義，何為見怒？」傍人為之寒心，其神色自若。
王奇其志氣，遂留供養。
讖明解呪術，所向皆驗，西域號為大呪師。
後隨王入山，王渴乏須水，不能得。
讖乃密呪石出水，因讚曰：「大王惠澤所感，遂使枯石生泉。」隣國聞者，皆歎王德。
于時雨澤甚調，百姓稱詠，王悅其道術，深加優寵。
頃之，王意稍歇，待之漸薄，讖怒曰：「我當以甖水詣池，呪龍入甖，令天下大旱。王必請呪，然後放龍降雨，則見待何如？」遂持甖造龍。
有密告之者，王怒，捕讖，讖悔懼誅，乃齎《大涅槃經》本前分十二卷，并《菩薩戒經》、《菩薩戒本》奔龜茲。
龜茲國多小乘學，不信涅槃。
遂至姑臧，止於傳舍。
慮失經本，枕之而寢。
有人牽之在地。
讖驚覺，謂是盜者。
如此三夕，聞空中語曰：「此如來解脫之藏，何以枕之！」讖乃慚悟，別置高處。
夜有盜之者，舉不能勝，乃數過舉之，遂不能動。
明旦，讖持經去，不以為重，盜者見之，謂是聖人，悉來拜謝。
河西王沮渠蒙遜聞讖名，呼與相見，接待甚厚。
蒙遜素奉大法，志在弘通，請令出其經本。
讖以未參土言，又無傳譯，恐言舛於理，不許。
於是學語三年，翻為漢言，方共譯寫。
是時沙門慧嵩、道朗，獨步河西，值其宣出法藏，深相推重。
轉易梵文，嵩公筆受，道俗數百人疑難縱橫，讖臨機釋滯，未常留礙。
嵩、朗等更請廣出餘經，次譯《大集》、《大雲》、《大虛空藏》、《海龍王》、《金光明》、《悲華》、《優婆塞戒》、《菩薩地持》，并前所出《菩薩戒經》、《菩薩戒本》垂二十部。
讖以涅槃經本品數未足，還國尋求。
值其母亡，遂留歲餘。
後於于闐更得經本，復還姑臧譯之，續為三十六卷焉。
讖常告蒙遜云：「有鬼入聚落，必多災疾。」遜不信，欲躬見為驗。
讖即以術加遜，遜見而駭怖。
讖曰：「宜潔誠齋戒，神呪驅之。」乃讀呪三日，謂遜曰：「鬼北去矣。」既而北境之外疾死萬數。
遜益敬憚，禮遇彌崇。
會魏虜主託跋燾聞其道術，遣使迎請，且告遜曰：「若不遣讖，便即加兵。」遜自揆國弱，難以拒命，兼慮讖多術，或為魏謀已，進退惶惑，乃密令除之。
初讖譯出《涅槃》，卷數已定，而外國沙門曇無發云：「此經品未盡。」讖常慨然，誓必重尋。
蒙遜因其行志乃偽資發遣，厚贈寶貨。
未發數日，乃流涕告眾曰：「讖業對將至，眾聖不能救矣。」以本有心誓，義不容停，行四十里，遜密遣刺客害之，時年四十九，眾咸慟惜焉。
後道場寺慧觀志欲重求後品，以高昌沙門道普常遊外國，善能胡書，解六國語。
宋元嘉中，啟文帝資遣道普，將書吏十人，西行尋經。
至長廣郡，舶破傷足，因疾遂卒。
普臨終歎曰：「《涅槃後分》與宋地無緣矣！」
佛大跋陀傳第四
佛大跋陀，齊言佛賢，北天竺人也。
五歲而孤，十七出家。
與同學數人誦經，眾皆一月，佛賢一日誦畢。
其師歎曰：「佛賢一日，歒三十夫也。」及受具戒，修業精勤，博學群經，多所通達，少以禪律馳名。
常與同學僧伽達多共遊罽賓，同處積載，達多雖服其才明，而未測其人也。
後於禪室見佛賢神變，乃敬心祈問，方知得不還果。
常欲遊方弘化，備觀風俗，會沙門智嚴至西域，遂請俱東。
於是杖錫跋涉，經歷三年，路由雪山，備極艱阻。
既而中路附舶，循海而行，經一島下，以手指山曰：「可止於此。」舶主曰：「客行惜日，調風難遇不可停也。」行二百餘里，風忽轉吹，舶還向島下。
眾人方悟其神，咸師事之，聽其進止。
後遇便風，同侶皆發。
佛賢曰：「不可動。」舶主乃止。
既而先發之舫，一時覆敗。
後於闇夜之中，忽令眾舶俱發，無肯從者。
佛賢自起收纜，唯一舶獨發。
俄爾賊至，留者悉被抄害。
頃之，至青州東萊郡。
聞鳩摩羅什在長安，即往從之。
什大欣悅，共論法相，振發玄緒，多有妙旨。
因謂什曰：「君所釋不出人意，而致高名何耶？」什曰：「吾年老故爾，何必能稱美談。」什每有疑義，必共諮決。
時偽秦主姚興專志經法，供養三千餘僧，並往來宮闕，盛修人事。
唯佛賢守靜，不與眾同。
後語弟子云：「我昨見本鄉有五舶俱發。」既而弟子傳告外人，關中舊僧道恒等以為顯異惑眾，乃與三千僧擯遣佛賢，驅逼令去。
門徒數百，並驚懼奔散。
乃與弟子慧觀等四十餘人俱發，神志從容，初無異色。
識真者咸共歎惜，白黑送者數千人。
興尋悵恨，遣使追之。
佛賢謝而不還。
先是廬山釋慧遠久服其風，乃遣使入關致書祈請。
後聞其被斥，乃書與姚主解其擯事，欲迎出禪法。
頃之佛賢至廬山，遠公相見欣然，傾蓋若舊。
自夏迄冬，譯出禪數諸經。
佛賢志在遊化，居無求安。
以義熙八年，遂適荊州。
遇外國舶主，既而訊訪，果是天竺五舶先所見者也。
傾境士庶，競來禮事，其有奉施，悉皆不受，持鉢分衛，不問豪賤。
時陳郡袁豹為宋武帝太尉長史，在荊州。
佛賢將弟子慧觀詣豹乞食。
豹素不敬信，待之甚薄。
未飽辭退，豹曰：「似未足，且復小留。」佛賢曰：「檀越施心有限，故今所設已罄。」豹即呼左右益飯，飯果盡。
豹大慚。
既而問慧觀曰：「此沙門何如人？」觀答曰：「德量高邈，非凡人所測。」豹深歎異，以啟太尉。
太尉請與相見，甚崇敬之，資供備至。
俄而太尉還都，請與俱歸，安止道場寺。
佛賢儀軌率素，不同華俗，而志韻清遠，雅有淵致。
京都法師僧弼，與名德沙門寶林書曰：「鬪場禪師甚有大心，便是天竺王何風流人也，其見稱如此。」
先是支法領於于闐國所，得《華嚴經》胡本三萬六千偈，未有宣譯。
到義熙十四年，吳郡內史孟顗、右衛將軍禇叔度，即請佛賢為譯匠。
乃手執梵文，共沙門慧嚴、慧義等百有餘人，銓定文旨，會通華戎，妙得經體，故道場寺猶有華嚴堂焉。
其先後所出，六卷《泥洹》、《新無量壽》、《大方等如來藏》、《菩薩十住》、《本業》、《出生無量門持》、《淨六波羅蜜》、《新微密持》、《禪經》、《觀佛三昧經》，凡十一部。
以元嘉六年卒，春秋七十有一。
求那跋摩傳第五
求那跋摩，齊言功德鎧，罽賓王之支胤也。
跋摩年十五，捨家為沙彌。
師僧見其俊悟，咸敬異之。
其性仁慈謙恭，率而至。
既受具戒，誦經百餘萬言，深明律品。
既總學三藏，故因以為號焉。
年至三十，罽賓王薨，絕無紹嗣，人以其王種，議欲立之。
跋摩慮被逼勸，乃遠到師子國，觀風弘教。
識真之眾，咸稱其已得初果。
後至南海闍婆國，啟悟邪惑，化流海表。
闍婆王為立精舍，師禮事之。
山多猛獸，屢害居民，跋摩乃請移居山中，虎豹馴服，暴害遂絕。
宋文帝遠聞其風，勅交州刺史稱旨迎致，京邑名僧慧嚴、慧觀等附信修虔，并與王書，屈請弘法。
闍婆崇為國師，久之不遣。
跋摩志遊江東，終不肯留，以元嘉八年正月至都，即住祇洹寺，文帝引見勞問，屢設供施。
頃之，於祇洹寺譯出眾經《菩薩地》、《曇無德羯磨》、《優婆塞五戒略論》、《三歸》及《優婆塞二十二戒》。
初，元嘉三年，徐州刺史王仲德，於彭城請外國沙門伊葉波羅譯出《雜心》，至《擇品》未竟，而緣礙遂輟。
至是乃更請跋摩於寺重更挍定，正其文旨。
弘道宣法，遠近歸之，貴賤禮覲，車兩相繼。
其年九月二十八日中食畢，未唱《隨意》，先起還閣。
其弟子後至，奄然已終，春秋六十有五。
初，未終之前，豫造遺文頌偈三十六行，自說因緣云，已證二果。
密封席下，莫有知者，終後方見焉。
即扶坐繩床，顏貌不異，似若入定。
道俗赴者千餘人，並聞香氣芬烈殊常。
咸見一物狀若龍蛇，長可一疋，起於尸側，直上衝天，莫能名者。
即於南林戒壇前，依外國闍毘葬法。
會葬萬餘人，妓樂幡花，四面雲集，香薪為[卄/積]。
白黑至者比肩，灌以香油，既而燔之，五色焰出。
是時天景澄朗，道俗哀歎，仍於其處起白塔焉。
僧伽跋摩傳第六
僧伽跋摩，齊言僧鎧，天竺人也。
少而棄俗，清峻有戒德，明解律藏，尤精《雜心》。
以宋元嘉十年，步自流沙，至于京都。
風宇宏肅，道俗敬異，咸宗而事之，號曰三藏法師。
初，景平元年，平陸令許桑捨宅建剎，因名平陸寺。
後道場慧觀以跋摩道行純備，請住此寺，崇其供養以表厥德。
跋摩共觀加塔三層，行道諷誦，日夜不輟。
僧眾歸集，道化流布。
初，三藏法師深明戒品，將為影福寺尼慧果等重受具戒。
是時二眾未備，而三藏遷化。
俄而師子國比丘尼鐵薩羅等至都，眾乃共請跋摩為師，繼軌三藏。
祇洹慧義執意不同，諍論翻覆。
跋摩標宗顯法，理證明允。
慧義遂迴其剛褊，靡然推服，乃率其弟子服膺稟戒，僧尼受者數百許人。
宋彭城王義康崇其戒範，廣設齋供，四眾殷盛傾于京邑。
頃之，名德大僧慧觀等，以跋摩妙解《雜心》，諷誦通達，即以其年九月，乃於長干寺招集學士，寶雲譯語，觀公筆受，研挍精悉，周年方訖。
續出《摩得勒伽》、《分別業報略》、《勸發諸王要偈》及《請聖僧浴文》，凡四部。
跋摩遊化為志，不滯一方，既傳經事畢，將還本國，眾咸祈止，莫之能留。
以元嘉中，隨西域賈人舶還外國，莫詳其終。
曇摩蜜多傳第七
曇摩蜜多，齊言法秀，罽賓人也。
年六七歲，神明澄正，每見法事，輒自然欣躍，其親愛而異之，遂令出家。
罽賓多出聖達，屢值明師，博貫群經，特深禪法，所得之要，極其微奧。
為人沈邃有慧解，儀軌詳整，生而連眉，故世稱連眉禪師焉。
少好遊方，誓志宣化，周歷諸國，遂適龜茲。
未至一日，王夢神告曰：「有大福德人，明當入國，汝應供養。」明旦，即勅外司，若有異人入境，必馳奏聞。
俄而禪師果至，王自出郊迎，延請入宮，遂從稟戒，盡四事之供。
禪師安而能遷，不滯利養，居數年，密有去志。
神又降夢曰：「福德人捨王去矣！」王惕然驚覺。
既而君臣固留，莫之能止。
遂度流沙，進到燉煌。
於曠野之地建立精舍，植捺千株，房閣池林，極為嚴淨。
頃之，復適涼州，仍於公府舊寺更營堂房，學徒濟濟，禪業甚盛。
常以江左王畿，志欲傳法。
以宋元嘉元年，展轉至蜀。
俄而出峽，停止荊州，於長沙寺造立禪舘。
居頃之，沿流東下，至于京師，即住祇洹寺。
其道聲素著，傾都禮訊，自宋文袁皇后及皇子公主，莫不設齋請戒，參候之使，旬日相屬。
即於祇洹寺譯出諸經《禪法要》、《普賢觀》、《虛空藏觀》，凡三部經。
常以禪道教授，或千里資受，四輩遠近，皆號大禪師焉。
會稽太守孟顗深信真諦，以三寶為己任，素好禪味，敬心慇重。
及臨浙河，請與同遊。
乃於鄮縣之山建立塔寺，東境舊俗，多趣巫祝，及妙化所移，比屋歸正，自西徂東無思不服。
後還都憩定林下寺，禪師天性凝靜，雅愛山水，以為鍾山鎮岳，特美嵩、華，常歎下寺基構，未窮形勝。
於是乘高相地，揆卜山勢，斬石刊木，營建上寺。
殿房禪室，肅然深遠，實依俙鷲巖，髣髴祇樹矣。
於是息心之眾，萬里來集，諷誦肅邕，望風成化。
定林達禪師，即神足弟子，弘其教軌，聲震道俗，故能淨化久而莫渝，勝業崇而弗替，蓋禪師之遺烈也。
爰自西域，至于南土，凡所遊履，靡不興造檀會梵集，僧不絕書，轉法敷教，寺無虛月。
初，禪師之發罽賓也，有迦毘羅神王衛送。
禪師遂至龜茲。
於中路欲反，乃現形告辭禪師曰：「汝神力通變，自在遊處，將不相隨共往南方。」語畢，即收影不見。
遂遠從至楊都，故仍於上寺圖像著壁，迄至于今，猶有聲影之驗，潔誠祈福，莫不享願。
以元嘉十九年七月六日卒于上寺，春秋八十有七。
道俗四部，行哭相趨，仍葬于鍾山宋熙寺前。
求那跋陀羅傳第八
求那跋陀羅，齊言功德賢，中天竺人也。
以大乘學，故世號摩訶衍。
本婆羅門種。
幼學五明諸論，天文書算，醫方呪術，靡不博貫。
後遇見《阿毘曇雜心》，尋讀驚悟，乃深崇佛法焉。
其家世外道，禁絕沙門，乃捨家潛遁，遠求師匠，即落髮改服，專志學業。
及受具戒，博通三藏。
為人慈和恭順，事師盡勤。
頃之，辭小乘師，進學大乘。
大乘師試令探取經匣，即得《大品》、《華嚴》，師喜而歎曰：「汝於大乘有重緣矣！」於是讀誦講義，莫能酬抗。
進受菩薩戒法，乃奉書父母，勸歸正法曰：「若專守外道，則雖還無益；若歸依三寶，則長得相見。」其父感其至言，遂棄邪從正。
跋陀前到師子諸國，皆傳送資供。
既有緣東方，乃隨舶汎海。
中塗風止，淡水復竭，舉舶憂惶。
跋陀曰：「可同心并力念十方佛，稱觀世音，何往不感？」乃密誦呪經，懇到禮懺。
俄而信風暴至，密雲降雨，一舶蒙濟。
其誠感如此。
元嘉十二年至廣州。
時刺史車朗表聞，宋文帝遣使迎接。
既至京師，勅名僧慧嚴、慧觀於新亭郊勞。
見其神情朗徹，莫不虔敬，雖因譯交言，而欣若傾蓋。
初住祇洹寺，俄而文帝延請，深加崇敬。
琅瑘顏延之，通才碩學，束帶造門。
於是京師遠近，冠蓋相望，宋彭城王義康、譙王義宣，並師事焉。
頃之，眾僧共請出經，於祇洹寺集義學諸僧譯出《雜阿含經》，東安寺出《法鼓經》。
後於丹陽郡譯出《勝鬘》、《楞伽經》。
徒眾七百餘人，寶雲傳譯，慧觀執筆。
往復諮析，妙得本旨。
後譙王鎮荊州，請與俱行，安止新寺，更創殿房。
即於新寺出《無憂王》、《過去現在因果》及一卷《無量壽》、一卷《泥洹》、《央掘魔》、《相續解脫》、《波羅蜜了義》、《第一義五相略》、《八吉祥》等諸經，凡一百餘卷。
譙王欲，請講《華嚴》等經，而跋陀自忖未善漢語，愧歎積旬，即旦夕禮懺，請乞冥應。
遂夢有人，白服持劍，擎一人首，來至其前曰：「何故憂那？」跋陀具以事對。
答曰：「無所多憂。」即以劍易首，更安新頭。
語令迴轉，曰：「得無痛耶？」答曰：「不痛。」豁然便覺，心神喜悅。
旦起言義，皆備領漢語，於是就講。
弟子法勇傳譯，僧念為都講。
雖因譯人而玄解往復，
元嘉將末，譙王屢有怪夢，跋陀答以京都將有禍亂。
未及一年，而二凶搆逆。
及孝建之初，譙王陰謀逆節，跋陀顏容憂慘，而未及發言。
譙王問其故。
跋陀諫爭懇切，乃流涕而出曰：「必無所冀，貧道不容扈從。」譙王以其物情所信，乃逼與俱下。
梁山之敗，火艦轉迫，去岸懸遠，判無濟理。
唯一心稱觀世音，手捉筇竹杖，投身江中，水齊至膝，以杖刺水，水深流駃。
見一童子尋後而至，以手牽之，顧謂童子：「汝小兒何能度我？」恍惚之間，覺行十餘步，仍得上岸。
即脫納衣欲賞童子，顧覓不見，舉身毛竪，方知神力焉。
時王玄謨督軍梁山，孝武勅軍中，得摩訶衍，善加料理驛信送臺。
俄而尋得，合舸送都。
孝武即時承見，顧問委曲曰：「企望日久，今始相遇。」跋陀對曰：「既深亹戾分為灰粉。今得接見，重荷生造。」勅問並誰為賊，答曰：「出家之人不豫戎事。然張暢、宗靈秀等並是驅逼，貧道所明；但不圖宿緣，乃逢此事。」孝武曰：「無所懼也。」是日勅住後堂，供施衣物，給以人乘。
初跋陀在荊州十載，每與譙王書疎，無不記錄。
及軍敗簡撿，無片言及軍事者。
孝武明其純謹，益加禮遇。
後因閑談，聊戲問曰：「念承相不？」答曰：「受供十年，何可忘德！今從陛下乞願，為丞相三年燒香。」帝悽然動容，義而許焉。
及中興寺成，勅令移住，令開三間房。
後於東府讌會，王公畢集，勅見跋陀。
時未及淨髮，白首皓然。
孝武遙望，顧語尚書謝莊曰：「摩訶衍聰明機解，但老期已至。朕試問之，其必悟人意也。」跋陀上階，因迎謂之曰：「摩訶衍不負遠來之意，但有一在。」即應聲答曰：「貧道遠歸帝京，垂四十年，天子恩遇，銜愧罔極，但七十老病，唯一死在。」帝嘉其機辯，勅近御而坐，舉朝屬目。
後於[示*末]陵界鳳凰樓西起寺，每至夜半，輒有推戶而喚，視不見人，眾屢厭夢。
跋陀燒香呪曰：「汝宿緣居此，我今起寺，行道禮懺，常為汝等。若住者，為護寺善神；若不能居，各隨所安。」既而道俗十餘人同夕夢見鬼神千數，皆荷擔移去，寺眾遂安。
及大明七年，天下亢旱，祈禱山川累月無驗。
孝武請令祈雨，必使有感；如其無効，不須相見。
跋陀答曰：「仰憑三寶，陛下天威，冀必降澤；如其不獲，不復重見。」即往北湖釣臺，燒香祈請，不復飲食。
默而誦經，密加祕呪。
明日晡時，西北角雲起如車蓋，日在桑榆，風震雲合，連日降雨。
明旦，公卿入賀，勅見慰勞，嚫施相續。
跋陀自幼以來，蔬食終身。
常執持香爐，未嘗輟手。
每食竟，輒分食飛鳥，乃集手取食。
至明帝之世，禮供彌盛。
到秦始四年正月，覺體不平，便豫與明帝公卿告辭。
臨終之日，延佇而望，云見天華聖像。
禺中遂卒，春秋七十有五。
明帝深加痛惜，慰贈甚厚，公卿會葬榮哀備焉。
沮渠安陽侯傳第九
沮渠安陽侯者，其先天水臨成縣胡人，河西王蒙遜之從弟也。
初，蒙遜滅呂氏，竊號涼州稱河西王焉。
安陽為人強志疎通，敏朗有智鑒，涉獵書記，善於談論。
幼稟五戒，銳意內典，所讀眾經，即能諷誦。
常以為務學多聞，大士之盛業也。
少時常度流涉，到于闐國，於衢摩帝大寺，遇天竺法師佛陀斯那，諮問道義。
斯那本學大乘，天才秀出，誦半億偈，明了禪法，故西方諸國號為人中師子。
安陽從受《禪要祕密治病經》，因其胡本口誦通利。
既而東歸，於高昌郡求得《觀世音》、《彌勒》二《觀經》各一卷。
及還河西，即譯出《禪要》，轉為漢文。
居數年，魏虜託跋燾伐涼州，安陽宗國殄滅，遂南奔于宋，晦志卑身，不交世務，常遊止塔寺，以居士自畢。
初出《彌勒》、《觀世音》二《觀經》，丹陽尹孟顗見而善之，請與相見。
一面之後，雅相崇愛，亟設供饌，厚相優贍。
至孝建二年，竹園寺比丘尼慧濬，聞其諷誦《禪經》，請令傳寫。
安陽通習積久，臨筆無滯，旬有七日，出為五卷。
其年仍於鍾山定林上寺，續出《佛母泥洹經》一卷。
安陽居絕妻孥。
無欲榮利，從容法侶宣通經典，是以京邑白黑咸敬而嘉焉。
以大明之末遘疾卒。
時有外國沙門功德直者，不知何國人。
以宋大明中遊方至荊州，寓禪房寺。
沙門玄暢請其譯出《念佛三昧經》六卷，及《破魔陀羅尼》。
停荊歷年，後不知所移。
求那毘地傳第十
求那毘地，中天竺人也。
弱齡從道，師事天竺大乘法師僧伽斯，聰慧強記，勤於諷習，所誦大小乘經十餘萬言。
兼學外典，明解陰陽，其候時逢占，多有徵驗，故道術之稱，有聞西域。
建元初來至京師，止毘耶離寺，執錫從徒，威儀端肅，王公貴勝，迭相供請焉。
初，僧伽斯於天竺國抄集修多羅藏十二部經中要切譬喻，撰為一部，凡有百事，以教授新學。
毘地悉皆通誦，兼明義旨。
以永明十年秋，譯出為齊文凡十卷，即《百句譬喻經》也。
復出《須達長者》、《十二因緣經》，各一卷。
自大明以後，譯經殆絕，及其宣流法寶世咸美之。
毘地為人弘厚，有識度，善於接誘，勤躬行道，夙夜匪懈。
是以外國僧眾，萬里歸集，南海商人，悉共宗事，供贈往來，歲時不絕。
性頗蓄積，富於財寶，然營建法事，已無私焉。
於建業淮側造止觀寺，重閣層門，殿房整飾，養徒施化，德業甚著。
以中興二年冬卒。
法祖法師傳第一
帛遠，字法祖，本姓萬氏，河內人。
父威達，以儒雅知名，州府辟命皆不行。
祖少發道心，啟父出家，辭理切至，父不能奪，遂改服從道。
祖才思俊徹，敏朗絕倫。
誦經日八九千言，研味方等，妙入幽微，世俗墳索，多所該貫。
乃於長安造築精舍，以講習為業。
白黑稟受幾出千人。
晉惠之末，太宰河間王顒鎮關中，虛心敬重，待以師友之敬。
每至閑辰靖夜，輒談講道德。
于時西府初建，俊乂甚盛，能言之士，咸服其遠達。
祖見群雄交爭，干戈方始，志欲潛遁隴右，以保雅操。
會張輔為秦州刺史，鎮隴上，祖與之俱行。
輔以祖名德顯著，眾望所歸，欲令反服為己僚佐。
祖固志不移，由是結憾。
先有州人管蕃與祖論議，屢屈於祖，蕃深銜恥恨每加讒搆。
祖行至汧縣，忽語道人及弟子云：「我數日對當至。」便辭別，作素書分布經像及資財都訖。
明晨詣輔共語，忽忤輔意，輔使收之行罰，眾咸怪惋。
祖曰：「我來畢對。此宿命久結，非今事也。」乃呼十方佛：「祖前身罪緣，歡喜畢對，願從此以後，與輔為善知識，無令受殺人之罪。」遂鞭之五十，奄然命終。
輔後具聞其事，方大惋恨。
初，祖道化之聲被於關隴，崤[山*(凵@(口*了*又))]之右奉之若神。
戎晉嗟慟，行路流涕。
隴上羗胡率精騎五千，將欲迎祖西歸，中路聞其遇害，悲恨不及。
眾咸憤激，欲復祖之讎，輔遣軍上隴，羗胡率輕騎逆戰，時天水故帳下督富整，遂因忿斬輔。
群胡既雪怨恥，稱善而還，共分祖尸各起塔廟。
輔字世偉，南陽人，張衡之後。
雖有才解，而酷不以理，橫殺天水太守封尚，百姓疑駭，因亂而斬焉。
管蕃亦卒以傾險致敗。
後少時有一人，姓李名通，死而更蘇，云：「見祖法師在閻羅王處，為王講《首楞嚴經》。云講竟應往忉利天。又見祭酒王浮，一云道士基公，次被鎖械，求祖懺悔。」昔祖平素之日，與浮每爭邪正，浮屢屈。
既意不自忍，乃作《老子化胡經》以誣謗佛法。
殃有所歸，故死方思悔。
孫綽《道賢論》，以法祖疋稽康。
論云：「帛祖釁起於管蕃，中散禍作於鍾會。二賢並以俊邁之氣，昧其圖身之慮，栖心事外，輕世招患，治不異也。」共見稱如此。
祖既博涉多閑，善通胡漢之語，常譯《惟逮》、《弟子本》、《五部僧》等三部經，又注《首楞嚴經》。
又言別譯數部小經，值亂零失，不知其名。
祖弟法作亦少有令譽，被博士徵，不就。
年二十五出家，深洞佛理，關隴知名。
時梁州刺史張光，以作兄不肯反服，輔之所殺，光又逼作令罷道。
作執志堅貞，以死為誓，遂為光所害，春秋五十有七。
注《放光波若經》及著《顯宗論》等。
光字景武，江夏人，後為武都氐楊難敵所圍，發憤而死。
時晉惠之世，又有優婆塞衛士度，譯出《道行波若經》二卷。
士度本司州汲郡汲人。
陸沈寒門，安貧樂道，常以佛法為心。
當其亡日，清淨澡漱，誦經千餘言，然後蓋衣尸臥，奄然而卒。
道安法師傳第二
釋道安，本姓衛，常山扶柳人也。
年十二出家，神性聰敏，而形貌至陋，不為師之所重。
驅使田舍，至于三年，執勤就勞，曾無怨色。
篤性精進，齋戒無闕，數歲之後，方啟師求經。
師與《辯意經》一卷，可五千餘言。
安齎經入田，因息尋覽。
暮歸，以經還師，復求餘經。
師曰：「咋經不讀，今復求耶！」對曰：「即已闇誦。」師雖異之，而未信也。
復與《成具光明經》一卷，可減萬言，齎之如初，暮復還師。
師執經覆之，不差一字。
師大驚，敬而異之。
後為受具戒，恣其遊方。
至鄴，入中寺，遇佛圖澄。
澄見而嗟歎，與語終日。
眾見其形望不稱，咸共輕怪。
澄曰：「此人遠識，非爾儔也。」
初，經出已久，而舊譯時謬，致使深義隱沒未通。
每至講說，唯敘大意，轉讀而已。
安窮覽經典，鉤深致遠。
其所注《般若》、《道行》、《密迹》、《安般》諸經，並尋文比句，為起盡之義，及《析疑》、《甄解》，凡二十二卷。
序致淵富，妙盡玄旨。
條貫既敘，文理會通，經義克明，自安始也。
又自漢暨晉，經來稍多，而傳經之人，名字弗記。
後人追尋，莫測年代。
安乃總集名目，表其時人，銓品新舊，撰為經錄。
眾經有據，實由其功。
四方學士競往師之，受業弟子法汰、慧遠等五百餘人。
及石氏之亂，乃謂其眾曰：「今天災旱蝗，[寇-(敲-高)+ㄆ]賊縱橫，聚則不立，散則不可。」遂率眾人王屋女机山。
頃之，復渡河依陸渾，山木食修學。
俄而慕容俊逼陸渾，遂南投新野。
復議曰：「今遭凶年，不依國主則法事難立。又教化之體，宜令廣布。」咸曰：「隨法師教。」乃令法汰詣楊州，曰：「彼多君子，好尚風流。」法和入蜀，「山水可以修閑。」安與弟子慧遠等五百餘人度河，夜行值雷雨，乘電光而進。
前得人家，見門裏有一雙馬[打-丁+昴]，[打-丁+昴]間懸一馬篼，可容一斛。
安便呼林伯升。
主人驚出，果姓林，名伯升。
謂是神人，厚相賞接。
既而弟子問何以知其姓字？
安曰：「兩木為林，篼容伯升也。」遂住襄陽。
習鑿齒聞而詣之。
既坐而稱曰：「四海習鑿齒。」安曰：「彌天釋道安。」時人咸以為名答。
鑿齒常餉安梨數十枚。
正值講坐，便手自割分，梨盡人遍，無參差者。
高平郗超遣使遺米千石，修書累紙，深致慇懃。
安答書曰：「捐米彌覺有待之為煩！」鑿齒與謝安書曰：「來此見釋道安，故是遠勝，非常道士。師徒數百，齋講不惓，無變化伎術可以惑常人之耳目，無重威大勢可以整群小之參差，而師徒肅肅，自相尊敬，洋洋濟濟，乃是吾由來所未見。其人理懷簡衷，多所博涉，內外群書，略皆遍覩，陰陽算數，亦皆能通。佛經故最是所長，作義乃似法蘭、法祖輩，統以大無，不肯稍齊物等智，在方中馳騁也。恨不使足下見之！其亦每言思得一見足下。」其為時賢所重如此。
安在樊沔十五載，每歲常再遍講《放光經》，未常廢闕。
桓沖要出江陵，朱序西鎮，復請還襄陽。
符堅素聞其聲，每云：「襄陽有釋道安是名器，方欲致之，以輔朕躬。」後堅攻襄陽，安與朱序俱獲於堅。
堅謂僕射權翼曰：「朕以十萬之師取襄陽，唯得一人半。」翼曰：「誰耶？」堅曰：「安公一人，習鑿齒半人也。」既至，住長安城內五重寺，僧眾數千人，大弘法化。
初魏晉沙門依師為姓，故姓各不同。
安以為大師之本，莫尊釋迦，乃以釋命氏。
後獲《增一阿鋡經》，果稱四河入海，無復河名；四姓為沙門，皆稱釋種。
既懸與經符，遂為後式焉。
安外涉群書，善為文章。
長安中衣冠子弟為詩賦者，皆依附致譽，與學生楊弘仲論《詩風雅》，皆有理致。
初，堅承石氏之亂，至是民戶殷富，四方略定，唯有東南一隅，未能抗服。
堅每與侍臣談話，未嘗不欲平一江左，欲以晉帝為僕射，謝安為侍中。
堅弟平陽公融及朝臣石越、原紹，並切諫終不能迴。
眾以安為堅所敬信，乃共請曰：「主上將有事東南，公何能不為蒼生故一言耶？」會堅出東苑，命安昇輦同載。
僕射權翼諫曰：「臣聞天子法駕，侍中陪乘，道安毀形，寧可參廁乘輿！」堅懍然作色曰：「安公道德可尊，朕將舉天下而不易。雖輿輦之榮，乃是為其臭腐耳！」即勅翼扶之而登輿。
俄而顧謂安公曰：「朕將與公南遊吳越，整六師而巡狩，陟會稽而觀滄海，不亦樂乎！」安對曰：「檀越應天御世，有八州之富，居中土而制四海，宜棲神無為，與堯、舜比隆。今欲以百萬之眾，求厥田下下之土；且東南地卑氣厲，昔舜、禹遊而不反，秦皇適而弗歸。以貧道觀之，非愚心所同也。平陽公懿戚，石越重臣，並謂不可，猶尚見拒；貧道輕淺，言必不允。既荷厚遇，敢不盡誠耳！」堅曰：「非為地不廣，民不足治也。將簡天心，明大運所在耳！順時巡狩，亦著前典，若如來言，則帝王無省方之文乎？」安曰：「若鑾駕必動，可暫幸洛陽，抗威畜銳，傳檄江南。如其不服，伐之未晚。」堅不從，遂遣平陽公融等精銳二十五萬為前鋒，堅躬率步騎六十萬。
到頃，晉遣征虜將軍謝石、徐州刺史謝玄拒之。
堅軍大崩，晉軍還逐北三十餘里，死者相枕。
融馬倒隕首，堅單騎而遁，如所諫焉。
堅尋為慕容冲所圍。
時安同在長安城內，以偽建元二十一年二月八日，齋畢無疾而卒。
葬五給寺中。
未終之前，王嘉往候安。
安曰：「世事如此，行將及人，相與去乎？」嘉曰：「如所言，並行前，吾有小債未了，不得俱去。」及姚萇之得長安也，嘉故在城內。
萇與符登相持甚久，萇患之，問嘉曰：「吾得天下不？」答曰：「略得。」萇怒曰：「得當言得，何略之有？」遂斬之，嘉所謂負債者也。
萇死，其子略，方得殺登稱帝，所謂「略得」者也。
嘉字子年，隴西人。
形貌鄙陋似，若不足，滑稽好語笑，然不食五穀，清虛服氣，咸宗而事之。
往問善惡，嘉隨而應答，語則可笑，狀如調戲，辭似讖記，不可領解，事過皆驗。
及嘉之死，其日有人於隴上見之。
法師之潛契神人，皆此類也。
初，安聞羅什在西域，思共講析微言，安勸堅取之。
什亦遠聞其風，謂是東方聖人，恒遙而禮之。
初，安生，便左臂上有一皮，廣寸許，著臂如釧，將可得上下，唯不得出手而已。
時人謂之印手菩薩。
安終後二十餘年而什方至。
什恨不相見，甚悲悵焉。
初，安篤志經典，務在宣法，所請外國沙門僧伽跋澄、曇摩難提及僧伽提婆等，譯出眾經百餘萬言。
常與沙門法和銓定音字，詳覈文旨，新出眾經，於是獲正。
孫興公為《名德沙門論目》云：「釋道安博物多才，通經名理。」其見述於世如此。
法和，冀州人，凝靜有操行，少與安公同師受學，善能標朗論綱，解悟疑滯。
安公所得群經常共校之。
後遊洛陽，又請提婆重出廣說等經。
居陽平寺，年八十餘為偽晉公姚緒所請，集僧齋講。
勅其弟子曰：「俗內煩惱，苦累非一，無常甚樂。」乃正衣服，遶塔禮拜，還詣坐所，以衣覆首，忽然而卒。
時人謂之知命。
慧遠法師傳第三
釋慧遠，本姓賈，鴈門樓煩人也。
弱而好書，珪璋秀發。
年十三，隨舅令狐氏遊學許洛，故少為諸生。
博綜六經，尤善《老》、《莊》，性度弘偉，風鑒朗拔，雖宿儒才彥，莫不服其深致焉。
年二十一，欲度江東，就范宣子共契嘉遁。
值王路屯阻，有志不果，乃於關左遇見安公，一面盡敬，以為真吾師也。
遂投簪落飾，忘質受業。
既入乎道，厲然不群，常欲總攝綱維，以大法為己任，精思諷持，以夜續晝。
沙門曇翼每給以燈燭之費，安公聞而喜曰：「道士誠知人矣！」遠藉慧解於前，因資勝心於曠劫，故能神明英越，機鑒遐深。
無生實相之玄，般若中道之妙，即色空慧之祕，緣門寂觀之要，無微不析，無幽不暢。
志共理冥，言與道合。
安公常歎曰：「使道流東國，其在遠乎！」
後隨安公南遊樊、沔。
晉太元之初，襄陽失守，安公入關。
遠乃遷于尋陽，葺宇廬岳。
江州刺史桓伊為造殿房。
此山儀形九流，峻聳天絕，棲集隱倫，吐納靈異。
遠創建精舍，洞盡山美。
却負香鑪之峯，傍帶瀑布之壑，仍石疊基，即松栽構，清泉環階，白雲滿室。
復於寺內別置禪林，森樹湮凝，石莚落合。
凡在瞻履，皆神清而氣肅焉。
遠聞北天竺有佛影，欣感交懷。
乃背山臨流，營築龕室，妙算畫工，淡采圖寫。
色凝積空，望似輕霧，暉相炳瞹，若隱而顯。
遂傳寫京都，莫不嗟歎。
於是率眾行道，昏曉不絕，釋迦餘化，於斯復興。
既而謹律息心之士，絕塵清信之賓，並不期而至，望風遙集。
彭城劉遺民、鴈門周續之、新蔡畢頴之、南陽宗炳，並棄世遺榮，依遠遊止。
遠乃於精舍無量壽像前，建齋立誓，共期西方。
其文曰：
惟歲在攝提，秋七月戊辰朔，二十八日乙未，法師釋慧遠，貞感幽冥，宿懷特發。
乃延命同志，息心清信之士百有二十三人，集於廬山之陰，般若臺精舍阿彌陀像前，率以香華，敬廌而誓焉。
惟斯一會之眾，夫緣化之理既明，則三世之傳顯矣；遷感之數既符，則善惡之報必矣。
推交臂之潛淪，悟無常之斯切，審三報之相催，知嶮趣之難拔。
此其同志諸賢，所以夕惕霄勤，仰思攸濟者也。
蓋神者可以感涉，而不可以迹求。
必感之有物，則幽路咫尺；苟求之無主，則眇茫何津？
今幸以不謀，而僉心西境，叩篇開信，亮情天發，乃機眾通於寢夢，欣歡百於子來。
於是靈圖表輝，景侔神造，功由理諧，事非人運。
茲實天啟其誠，冥數來萃者矣，可不剋心重精，疊思以凝其慮哉！
然其景績參差，功福不一，雖晨祈云同，夕歸悠[阿-可+聶]，即我師友之眷，良可悲矣。
是以慨焉。
胥命整襟法堂，等施一心，亭懷幽極，誓茲同人，俱遊絕域。
其有驚出絕倫，首登神界，則無獨善於雲嶠，忘兼全於幽谷。
先進之與後升，免思彙征之道。
然後妙覲大儀，啟心貞照，識以悟新，形由化革。
藉[(冰-水+〡)*夫]容於中流，蔭瓊柯以詠言，飄靈衣於八極，汎香風以窮年。
體忘安而彌穆，心超樂以自怡，臨三塗而緬謝，傲天宮而長辭。
紹眾靈以繼軌，指大息以為期，究茲道也，豈不弘哉！
司徒王謐，護軍王默等，並欽慕風德，遙致師敬。
謐修書曰：「年始四十七，而衰同耳順。」遠答曰：「古人不愛尺壁而重寸陰。觀其所存，似不存長年。檀越既履順而遊，乘佛理以御心，因此而推，復何羨於遐齡耶？想斯理久已得之，為復詶來訊耳。」
初經流江東，多有未備，禪法無聞，律藏殘闕。
遠大存教本，憤慨道缺，乃命弟子法淨等遠尋眾經，踰越沙雪，曠載方還。
皆獲胡本，得以傳譯。
每逢西域一賓，輒懇惻諮訪。
屢遣使入關，迎請禪師，解其擯事，傳出《禪經》。
又請罽賓沙門僧伽提婆出數經。
所以禪法經戒，皆出廬山，幾且百卷。
初關中譯出《十誦》，所餘一分未竟，而弗若多羅亡，遠常慨其未備。
及聞曇摩流支入秦，乃遣書祈請，令於關中更出餘分。
故《十誦》一部，具足無闕，晉地獲本，相傳至今。
葱外妙典，關中勝說，所以來集茲土者，皆遠之力也。
外國眾僧咸稱漢地有大乘道士，每至燒香禮拜，輒東向致敬。
其神理之跡，固未可測也。
常以支、竺舊義，未窮妙實，乃著《法性論》，理奧文詣。
羅什見而歎曰：「邊國人未見經，便闇與理合，豈不妙哉！」遠翹勤弘道，懍厲為法。
每致書羅什，訪覈經典。
什亦高其勝心，萬里響契。
姚略欽想風名，嘆其才思，致書慇懃，信餉歲通。
贈以龜茲國細鏤雜變石像，以申欵心。
又令姚嵩獻其珠像。
《釋論》初出，興送論并遺書曰：「《大智論》新訖，此既龍樹所作，又是方等旨歸，宜為一序，以宣作者之意。然此諸道士咸相推謝，無敢動手。法師可為作序，以貽後之學者。」遠答云：「欲令作《大智論序》，以申作者之意。貧道聞懷大非小渚所容，汲深非短綆所測。披省之日，有愧高命。又體羸多病，觸事有廢，不復屬意已來，其日爾久。緣來告之重，粗綴所懷。至於研究之美，當復寄諸明德。」其名高遠國如此。
遠常謂《大智論》文句繁積，初學難尋，乃刪煩剪亂，令質文有體，撰為二十卷，序致淵邈，以貽學者。
後桓玄以震主之威，苦相近致。
乃貽書躬說，勸令登仕。
遠答辭堅正，確乎不拔，志踰丹石，終莫能屈。
俄而玄欲沙汰眾僧，教僚屬曰：「沙門有能申述經誥，暢說義理；或禁行修整，足以宣寄大化。其有違於此，皆悉罷遣。唯廬山道德所居，不在搜簡之例。」初成帝時，庾氷輔政，以為沙門宜敬王者。
尚書令何充奏不應敬禮。
官議悉同充。
門下承氷旨為駿，同異紛然，竟莫能定。
及玄在姑孰，欲令盡敬。
乃書與遠，具述其意。
遠懼大法將墜，報書懇切，以為袈裟非朝宗之服，鉢盂非廊廟之器。
又著《沙門不敬王者論》，辭理精峻。
玄意感悟，遂不果行。
其荷持法任，皆此類也。
臨川太守謝靈運，負才傲俗，少所推崇，及一相見，肅然心服。
自卜居廬阜，三十餘載，影不出山，跡不入俗，故送客遊履，常以虎溪為界焉。
義熙末卒于廬山精舍，春秋八十有三。
遺命露骸松下，同之草木。
既而弟子收葬，謝靈運造碑墓側，銘其遺德焉。
初，遠善屬文章，辭氣清越，席上談論，精義簡要。
加以儀容端雅，風釆灑落，故圖像于寺，遐邇式瞻。
所著論、序、銘、讚、詩、書，集為十卷五十餘篇，並見重於世。
道生法師傳第四
竺道生，彭城人也。
家世仕子。
父為廣戚令，鄉里稱為善人。
生幼而頴慧，聰悟若神。
其父知非凡器，愛而異之。
于時法太道人德業弘懿，乃携以歸依，遂改服受學。
既踐法門，俊思卓拔。
披讀經文，一覽能誦，研味句義，即自解說。
是以年在志學，便登講座，探賾索隱，思徹淵泉，吐納問辯，辭清珠玉。
雖宿望學僧，當世名士，皆慮挫辭窮，莫能抗敵。
雖揚童之參《玄》文，魯連之屈田巴無以過也。
年至具戒，器鑒日躋，講演之聲，遍於區夏。
王公貴勝，並聞風造席；庶幾之士，皆千里命駕。
生風雅從容，善於接誘，其性烈而溫，其氣清而穆，故豫在言對，莫不披心焉。
初住龍光寺，下帷專業。
隆安中，移入廬山精舍，幽棲七年，以求其志。
常以為入道之要，慧解為本。
故鑽仰群經，斛酌雜論，萬里隨法，不憚嶮遠。
遂與始興慧叡、東安慧嚴、道場慧觀，同往長安，從羅什受學。
關中僧眾，咸稱其秀悟。
義熙五年還都，因停京師，遊學積年，備總經論。
妙貫龍樹大乘之源，兼綜提婆小道之要，博以異聞，約以一致。
乃喟然而嘆曰：「夫象以盡意，得意則象忘；言以寄理，入理則言息。自經典東流，譯人重阻，多守滯文，鮮見圖義。若忘筌取魚，則可與言道矣！」於是校練空有，研思因果，乃立《善不受報》及《頓悟義》，籠罩舊說，妙有淵旨。
而守文之徒，多生嫌嫉，與奪之聲，紛然互起。
又六卷《泥洹》先至京都，生剖析佛性，洞入幽微，乃說阿闡提人皆得成佛。
于時《大涅槃經》未至此土，孤明先發，獨見迕眾。
於是舊學僧黨，以為背經邪說，譏忿滋甚，遂顯於大眾，擯而遣之。
生於四眾之中正容誓曰：「若我所說反於經義者，請於現身即表厲疾；若與實相不相違背者，願捨壽之時，據師子座。」言竟，拂衣而逝。
星行命舟，以元嘉七年投跡廬岳，銷影巖阿，怡然自得。
山中僧眾，咸共敬服。
俄而《大涅槃經》至于京都，果稱闡提皆有佛性，與前所說，若合符契。
生既獲斯經，尋即建講。
以宋元嘉十一年冬十月庚子，於廬山精舍昇于法座。
神色開明，德音駿發，論議數番，窮理盡妙。
觀聽之眾，莫不悟悅。
法席將畢，忽見麈尾紛然而墜，端坐正容，隱机而卒，顏色不異，似若入定。
道俗嗟駭，遠近悲涼。
於是京邑諸僧內慚自疚，追而信服。
其神鑒之至，徵瑞如此。
仍葬于廬山之阜。
初生與叡公及嚴、觀同學齊名，故時人評曰：「生、叡發天真，嚴、觀窪流得。慧義彭亨進，[寇-(敲-高)+ㄆ]淵于默塞。」生及叡公獨標天真之目，固已秀出群士矣。
初沙門法顯於師子國得《彌沙塞律》胡本，未及譯出而亡。
生以宋景平元年十一月，於龍光寺請罽賓律師佛大什執胡文，于闐沙門智勝為譯。
此律照明，蓋生之功也。
關中沙門僧肇，始注《維摩》，世咸翫味。
及生更發深旨，顯暢新異，講學之匠，咸共憲章。
其所述《維摩》、《法華》、《泥洹》、《小品》諸經義疏，世皆寶焉。
佛念法師傳第五
竺佛念，涼州人也。
弱年出家，志業堅精，外和內朗，有通敏之鑒。
諷習眾經，粗涉外學，其《倉》、《雅》詁訓，尤所明練。
少好遊方，備貫風俗。
家世西河，洞曉方語，華戎音義，莫不兼解。
故義學之徒雖闕，而洽聞之聲甚著。
符堅偽建元之中，外國沙門僧伽跋澄及曇摩難提入長安，堅祕書郎趙政，請跋澄出《婆須蜜經》胡本，當時名德莫能傳譯，眾咸推念。
於是澄執梵文，念譯胡漢，質斷疑義，音字方明。
曇摩難提又出《王子法益壞》、《目因緣經》，念為宣譯，并作經序。
至建元二十年，政復請曇摩難提出《增一阿含》及《中阿含》，於長安城內集義學沙門，請念為譯，敷析研覈，二載乃訖。
《二含》光顯，念之力也。
至姚興弘始之初，經學甚盛，念續出《菩薩瓔珞》、《十住斷結》及《出曜》、《胎經》、《中陰經》，於符、姚二代，為譯人之宗。
自世高、支謙以後，莫踰於念。
關中僧眾，咸共嘉焉。
後卒於長安，遠近白黑，莫不歎惜。
法顯法師傳第六
釋法顯，本姓龔，平陽武陽人也。
法顯三兄並齠齓而亡。
其父懼禍及之，三歲便度為沙彌。
居家數年，病篤欲死，因送還寺，信宿便差。
不復肯歸，母欲見之不能得，為立小屋於門外，以擬去來。
十歲遭父憂，叔父以其母寡獨不立，逼使還俗。
顯曰：「本不以有父而出家也。正欲遠塵離俗，故入道耳。」叔父善其言，乃止。
頃之，母喪，至性過人。
葬事既畢，仍即還寺。
常與同學數十人於田中刈稻，時有飢賊欲奪其穀，諸沙彌悉奔走，唯顯獨留。
語賊曰：「若欲須穀，隨意所取。但君等昔不布施，故此生飢貧，今復奪人，恐來世彌甚。貧道豫為君憂，故相語耳！」言訖即還。
賊棄穀而去。
眾僧數百人，莫不歎服。
二十受大戒，志行明潔，儀軌整肅。
常慨經律舛闕，誓志尋求。
以晉隆安三年，與同學慧景、道整、慧應、慧嵬等，發自長安，西度沙河。
上無飛鳥，下無走獸，四顧茫茫，莫測所之。
唯視日以准東西，人骨以標行路耳。
屢有熱風惡鬼，遇之必死，顯任緣委命，直過險難。
有頃，至葱嶺。
嶺冬夏積雪，有惡龍吐毒，風雨沙礫，山路艱危，壁立千仞。
昔有人鑿石通路，傍施梯道，凡度七百餘梯。
又躡懸絙過河十所。
仍度小雪山，遇寒風暴起，慧景噤戰不能前，語顯云：「吾其死矣！卿可時去，勿得俱殞。」言絕而卒。
顯撫之號泣曰：「本圖不果，命也奈何！」復自力孤行，遂過山險。
凡所經歷三十餘國，至北天竺。
未至王舍城三十餘里，有一寺，逼暮仍停。
明旦，顯欲詣耆闍崛山，寺僧諫曰：「路甚艱嶮，且多黑師子，亟經噉人，何由可至？」顯曰：「遠涉數萬，誓到靈鷲。寧可使積年之誠，既至而廢耶？雖有嶮難，吾不懼也！」眾莫能止，乃遣兩僧送之。
顯既至山中，日將曛夕，遂欲停宿。
兩僧危懼，捨之而還。
顯獨留山中，燒香禮拜，翹感舊跡，如覩聖儀。
至夜有三黑師子來蹲顯前，[舌*氐]脣搖尾。
顯誦經不輟，一心念佛，師子乃低頭下尾，伏顯足前。
顯以手摩之，呪曰：「汝若欲相害，待我誦竟；若見試者，可便退去。」師子良久乃去。
明晨還反，路窮幽深，榛木荒梗，禽獸交橫，正有一逕通行而已。
未至里餘，忽逢一道人，年可九十，容服麁素，而神明俊遠。
雖覺其韻高，而不悟是神人。
須臾進前，逢一年少道人。
顯問：「向逢一老道人，是誰耶？」答曰：「頭陀弟子大迦葉也。」顯方惋慨良久。
既至山前，有一大石橫塞室口，遂不得入。
顯乃流涕，致敬而去。
又至迦施國，精舍裏有白耳龍，與眾僧約，令國內豐熟，皆有信効。
沙門為起龍舍，并設福食。
每至夏坐訖日，龍輒化作一小蛇，兩耳悉白。
眾咸識是龍，以銅盂盛酪，置於其中，從上座至下行之，遍乃化去。
年輒一出，顯亦親見此龍。
後至中天竺於摩竭提巴連弗邑阿育王塔南天王寺，得《摩訶僧祇律》，又得《薩婆多律抄》、《雜阿毘曇心》、《綖經》、《方等泥洹》等經。
顯留三年，學胡書胡語，躬自書寫。
於是持經像，寄附商客到師子國。
顯同侶十餘，或留或亡，顧影唯己，常懷悲慨。
忽於王像前，見商人以晉地一白團扇供養，不覺悽然下淚停。
二年，復得《彌沙塞律》、《長阿含》、《雜阿含》及《雜藏》本，並漢土所無。
既而附商人大舶還東。
舶有二百許人，值大暴風，舶壞水入。
眾人惶怖，即取雜物棄之。
顯恐商人棄其經像，唯一心念觀世音，及歸命漢土眾僧。
大風晝夜十三日，吹舶至島下，治舶竟前。
時陰雨晦冥，不知何之，唯任風而已。
若值伏石，及賊萬無一全。
行九十日，達耶婆提國。
停五月日，復隨他商趣廣州。
舉帆月餘日，中夜忽遇大風，舉舶震懼。
眾共議曰：「坐載此沙門，使我等狼狽，不可以一人，故令一眾俱亡。」欲推棄之。
法顯檀越厲聲呵商人曰：「汝若下此沙門，亦應下我，不爾便當見殺。漢地帝王奉佛敬僧，我至彼告王，必當罪汝！」商人相視失色，僶俛而止。
既水盡糧竭，唯任風隨流。
忽至岸，見[卄/梨]藋菜依然，知是漢地，但未測何方。
即乘小船入浦尋村，遇獵者二人，顯問：「此何地耶？」獵人曰：「是青州長廣郡牢山南岸。」獵人還，以告太守李嶷。
嶷素敬信，忽聞沙門遠至，躬自迎勞。
顯持經像隨還。
頃之，欲南歸，時刺史請留過久，顯曰：「貧道投身於不反之地，志在弘通，所期未果，不得久停。」遂南造京師，就外國禪師佛大跋陀，於道場寺譯出六卷《泥洹》、《摩訶僧祇律》、《方等泥洹經》，《綖經》、《雜阿毘曇心》未及譯者，垂有百萬言。
顯既出《大泥洹經》流布教化，咸使見聞。
有一家失其姓名，居近朱雀門，世奉正化，自寫一部，讀誦供養。
無別經室，與雜書共屋。
後風火忽起，延及其家，資物皆盡，唯《泥洹經》儼然具存，煨燼不侵，卷色無異。
京師共傳，咸稱神妙。
後到荊州，卒于新寺，春秋八十有二。
眾咸慟惜，其所聞見風俗，別有傳記。
智嚴法師傳第七
釋智嚴，不知何許人。
弱冠出家，便以精勤著名，納衣宴坐，蔬食永藏。
志欲廣求經法，遂周流西域。
進到罽賓，遇禪師佛馱跋陀，志欲傳法中國，乃竭誠要請。
跋陀嘉其懇至，遂共東行。
於是踰涉雪山，寒苦嶮絕，飲氷茹木，頻於危殆。
綿歷數載，方達關中，常依隨跋陀，止於長安大寺。
頃者，跋陀橫為秦僧所擯，嚴與西來徒眾並分散出關，仍憩山東精舍，坐禪誦經，力精修學。
晉義熙十二年，宋武帝西伐長安，剋捷旋旆，塗出山東。
時始興公王恢從駕，遊觀山川，至嚴精舍。
見其同志二僧，各坐繩床，禪思湛然。
恢至，良久不覺。
於是彈指，三人開眼，俄而還閉，不與交言。
恢心敬其奇，訪諸耆老，皆云：「此三僧隱居積年，未曾出山。」恢即啟宋武，延請還都，莫肯行者。
屢請既至，二人推嚴隨行。
恢道懷素篤，禮事甚備。
還都，即住始興寺。
嚴性虛靜，志避囂塵，恢乃於東郊之際更起精舍，即枳園寺也。
嚴前還於西域，得胡本眾經，未及譯寫。
到宋元嘉四年，乃共沙門寶雲譯出《普耀》、《廣博》、《嚴淨》及《四天王》凡三部經。
在寺不受別請，遠近道俗敬而服之。
其未出家時，常受五戒，有所虧犯。
後入道受具足，常疑不得戒，每以為懼，積年禪觀，而不能自了。
遂更汎海。
重到天竺，諮諸明達。
值羅漢比丘，具以事問羅漢。
羅漢不敢判決，乃為嚴入定，往兜率宮諮彌勒。
彌勒答稱得戒。
嚴大喜躍，於是步歸。
行至罽賓，無疾而卒，時年七十八。
外國之法，得道僧無常與凡僧別葬一處。
嚴雖苦行絕倫，而時眾未判其得道信不，欲葬凡僧之墓。
抗舉嚴喪，永不肯起，又益人眾，不動如初。
眾咸驚怪，試改向得道墓所，於是四人輿之，行駃如風，遂得窆葬。
後嚴弟子智羽、智達、智遠從西域，還報此消息訖，俱還外國。
寶雲法師傳第八
釋寶雲，未詳其氏，族傳云，涼州人也。
弱年出家，精勤有學行。
志韻剛潔，不偶於世，故少以直方純素為名。
而求法懇惻，忘身侚道，誓欲躬覩靈跡，廣尋群經。
遂以晉隆安之初，遠適西域。
與法顯、智嚴先後相隨，涉履流沙，登踰雪嶺，勤苦艱危，不以為難。
遂歷于闐、天竺諸國備覩靈異。
乃經羅剎之野，聞天鼓之音，釋迦影跡，多所瞻禮。
雲在外域，遍學胡書，天竺諸國音字詁訓，悉皆貫練。
後還長安，隨禪師佛馱跋陀受業，修道禪諷孜孜不怠。
俄而禪師橫為秦僧所擯，徒眾悉同其咎，雲亦奔散。
會廬山釋慧遠解其擯事，共歸京師，安止道場寺。
僧眾以雲志力堅猛，弘道絕域，莫不披衿諮問，敬而愛焉。
雲譯出《新無量壽》，晚出諸經，多雲所譯。
常手執胡本，口宣晉語，華戎兼通，音訓允正。
雲之所定，眾咸信服。
初，關中沙門竺佛念善於宣譯，於符、姚二世，顯出眾經。
江左練梵，莫踰於雲。
故於晉宋之際，弘通法藏，沙門慧觀等咸友而善之。
雲性好幽居，以保閑寂。
遂適六合山寺，譯出《佛所行讚經》。
山多荒民，俗好草竊，雲說法教誘，多有改惡，禮事供養，十室而八。
頃之，道場慧觀臨卒，請雲還都，總理寺任。
雲不得已而還。
居歲餘，復還六合。
以元嘉二十六年卒，春秋七十餘。
其所造外國，別有記傳。
徵士豫章雷次宗為其傳序。
智猛法師傳第九
釋智猛，雍州京兆郡新豐縣人也。
稟性端明，礪行清白。
少襲法服，修業專至，諷誦之聲，以夜續晝。
每見外國道人說釋迦遺跡，又聞方等眾經布在西域，常慨然有感，馳心遐外。
以為萬里咫尺，千載可追也。
遂以偽秦弘始六年，戊辰之歲，招結同志沙門十有五人，發跡長安。
度河順谷三十六渡，至涼州城。
既而西出陽關，入流沙，二千餘里，地無水草，路絕行人。
冬則嚴厲，夏則瘴熱。
人死，聚骨以標行路。
駱駝負糧，理極辛阻。
遂歷鄯鄯、龜茲、于闐諸國，備觀風俗。
從于闐西南行二千里，始登葱嶺，而同侶九人退還。
猛遂進行千七百餘里，至波淪國。
三度雪山，氷崖晧然，百千餘仞，飛絙為橋，乘虛而過，窺不見底，仰不見天，寒氣慘酷，影戰魂慓。
漢之張騫、甘英所不至也。
復南行千里，至罽賓國，再度辛頭河，雲山壁立，轉甚於前。
下多障氣，惡鬼斷路，行者多死。
猛誠心冥徹，履險能濟。
既至罽賓城，恒有五百羅漢住此國中，而常往反阿耨達池。
有大德羅漢見猛至止，歡喜讚歎。
猛諮問方土，為說四天子事，具在其傳。
猛先於奇沙國見佛文石唾壺，又於此國見佛鉢，光色紫紺，四邊燦然。
猛花香供養，頂戴發願：「鉢若有應能輕能重。」既而轉重，力遂不堪，及下案時，復不覺重。
其道心所應如此。
復西南行千三百里，至迦惟羅衛國，見佛髮、佛牙及肉髻骨、佛影、佛跡，炳然具存。
又覩泥洹堅固之林，降魔菩提之樹。
猛喜心內充，設供一日，兼以寶蓋大衣，覆降魔像。
其所遊踐，究觀靈變，天梯龍池之事，不可勝數。
後至華氏城，是阿育王舊都。
有大智婆羅門，名羅閱宗，舉族弘法，王所欽重。
造純銀塔高三丈，沙門法顯先於其家已得六卷《泥洹》。
及見猛問云：「秦地有大乘學不？」答曰：「悉大乘學。」羅閱驚歎曰：「希有希有，將非菩薩往化耶！」猛就其家得《泥洹》胡本一部，又尋得《摩訶僧祇律》一部，及餘經胡本，誓願流通。
於是便反，以甲子歲發天竺，同行四僧於路無常，唯猛與曇纂俱還於涼州。
譯出《泥洹》本，得二十卷。
以元嘉十四年入蜀，十六年七月七日，於鍾山定林寺造傳。
猛以元嘉末卒。
法勇法師傳第十
釋法勇者，胡言曇無竭，本姓李氏，幽州黃龍國人也。
幼為沙彌，便修苦行，持戒諷經，為師僧所敬異。
常聞沙門法顯、寶雲諸僧躬踐佛國，慨然有亡身之誓。
遂以宋永初之年，招集同志沙門僧猛、曇朗之徒二十有五人，共齎幡蓋供養之具，發跡北土，遠適西方。
初至河南國，仍出海西郡，進入流沙。
到高昌郡，經歷龜茲、沙勒諸國，前登葱嶺雪山。
棧路險惡驢駝不通，增氷峨峨，絕無草木，山多障氣，下有大江，浚急如箭。
於東西兩山之脇，繫索為橋，相去五里，十人一過。
到彼岸已，舉烟為識，後人見烟，知前已度，方得更進。
若久不見烟，則知暴風吹索，人墮江中。
行葱嶺三日方過。
復上雪山，懸崖壁立，無安足處，石壁皆有故杙孔，處處相對。
人各執四弋，先拔下杙，手攀上弋，展轉相代。
三日方過，乃到平地相待，料檢同侶，失十二人。
進至罽賓國，禮拜佛鉢。
停歲餘，學胡書竟，便解胡語。
求得《觀世音受記經》梵文一部。
無竭同行沙門餘十三人，西行到新頭那提，漢言師子口河。
西入月氏國，禮拜佛肉髻骨，及覩自沸木舡。
後至檀特山南石留寺，生僧三百人，雜三乘學。
無竭便停此寺，受具足戒。
天竺沙門佛陀多羅，齊言佛救，彼方眾僧云，其得道果。
無竭請為和上。
漢沙門志定為阿闍梨。
於寺夏坐三月日。
復北行至中天竺，曠絕之處，常齎石蜜為糧。
其同侶八人路亡，五人俱行，屢經危棘。
無竭所齎《觀世音經》，常專心繫念。
進涉舍衛國，中野逢山象一群，無竭稱名歸命，即有師子從林中出，象驚怖奔走。
後渡恒河，復值野牛一群鳴吼而來，將欲害人。
無竭歸命如初，尋有大鷲飛來，野牛驚散，遂得免。
其誠心所感，在嶮克濟，皆此類也。
後於南天竺，隨舶汎海達廣州，所歷事跡，別有記傳。
其所譯出《觀世音受記經》，今傳于京師。
後不知所終。
